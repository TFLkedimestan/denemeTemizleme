Zomzom ve ailesi büyük büyük apartmanların arasında
kalmış son boş toprak parçasında yaşıyorlardı. Zomzom
çok kalabalık bir ailedendi. İnsanlar onlara karınca ailesi
diyordu. Evet Zomzom bir karıncaydı ve kalabalık ailesiyle
bir arada labirenti andıran büyük yuvalarında yaşıyordu.
Yuvaları, o doğmadan çok önce büyük
büyük dedeleri ve büyük büyük anneleri
tarafından özenle yapılmıştı. Yuvanın
derinliğini bilen yoktu. Kaç odası
olduğunu bilen de. Herkesin dediği,
yuvanın çok ama çok yaşlı olduğuydu.
Arada sırada bazı dar koridorları
yakından geçen bisikletli bir çocuk
grubunun yerde yarattığı sarsıntı ya
da büyük şehirdeki gürültüler yüzünden
zarar görürdü. Kimi zaman da esen
sert bir rüzgâr yuvanın giriş kapısını
toprakla kapatırdı.
Ama karıncalar dünyanın en iyi mimarlarıydılar.
Yuvalarını hemen onarır ve birlikte yaşamaya devam
ederlerdi. Hatta yıkılan duvar ve koridorları tamir
ederken bir de şöyle bir türkü tuttururlardı:
Çok çalışırız biz, hiç yorulmayız,
Hep onarırız hiç sıkılmayız
Yıkılsa da evde duvarlarımız,
Yapıştırırız biz çok çalışkanız
Ayrıca ailesinin en büyük
özelliklerinden biri de yaz boyunca
tüm yiyecekleri yuvalarına götürüp
büyük kilerlerine depolamaktı. Yani
bütün yaz kış için hazırlık yapıyorlardı.
Yaz sonuna doğru ağaçların altına dökülen palamutları,
köşedeki simitçi amcanın tablasından dökülen susam
tanelerini, çekirdek ve fıstık kabuklarını, en çok sevdikleri
şeylerden biri olan buğday ve mısır taneciklerini sürekli
yuvalarına taşırlardı.
O yaz okullar tatile girdiğinde Zomzom da yuvaya
yiyecek taşıma işinde anne ve babasına yardım etmişti.
Hatta en çok mısır taneciğini o taşımıştı yuvaya. Kışın
dans edip şarkı söylerken ve büyükler onlara masallar
anlatırken ne güzel patlatıp yiyeceklerdi o mısır
tanelerini. Şimdiden ağzı sulanmaya başlamıştı bile.
Günler böyle geçip gidiyordu.
Sonra günlerden bir gün neredeyse tüm
ailesinin yuvada olduğu bir anda korkunç bir
sallantı oldu. Sanki yüzlerce fil yuvalarının
üzerinde tepinip dans ediyor gibiydi.
Zomzom yatağından henüz kalkmış, yüzünü
yıkamak için banyoya doğru gidiyordu.
Anne ve babasının odasının önünden
geçerken daha ne olduğunu bile anlamadan
sallanmaya başladı.
Tıpkı bebekken annesinin kendisini salladığı
beşikteymiş gibiydi. Ama ne yazık ki kendini
oradaki gibi güvende hissetmiyordu o an.
Önce yine bisikletli çocukların geçtiğini düşündü
yukarıdaki yoldan. Ama yerin sallanması hiç
bitmiyordu. Ne olduğuna anlam veremese de
okulda öğrendikleri aklına geldi.
Öğretmenleri onlara böyle bir sarsıntı anında
"çök, kapan, tutun" yöntemini öğretmişlerdi.
Hemen bulabildiği en güvenli yerde çöktü,
başını ve ensesini koruyacak şekilde kapandı
ve sağlam bir yere tutundu. Öylece ne kadar
zaman geçti bilemedi.
Kendine geldiğinde ayağında kocaman bir pamuk
sargı vardı. Kafasında da demirden bir şapka. "Annem
ve babam nerde?" dedi yanındaki hemşire karıncaya.
Hemşire az sonra geleceklerini söyledi. Buna çok
sevinmişti. İçi ferahladı. Ama yine de ağlamak
istedi ama gözyaşları da onu terk etmiş gibiydi. Ne
yapacağını bilemez ve çaresiz bir hâlde odasının
duvarına bakıyordu. O kadar sinirli ve kızgındı ki...
O an tek dert ortağı, yatağının başucunda duran
sandalyenin içinde yaşayan tahtakurduydu sanki.
Onun çıkarttığı kırt kırt kırt kırt sesleri yuvalarında
ayaklarını hep birlikte yere vura vura ettikleri
dansı hatırlatıyordu. "Ne güzel günlerdi!" diye
geçirdi içinden. Dans ederken söyledikleri şarkı
geldi aklına. Nasıldı ki sözleri? Hatırlayabildiği
kadarını mırıldanmaya başladı;
Kırt, kırt, kırt,
Haydi şimdi sırıt
Kurt, kurt, kurt
Haydi şimdi sırıt
Gözlerini kapatıp neşeyle dans ettikleri
günleri gözünün önüne getirmeye
çalıştı. Ne güzel günlerdi...
Bunları düşünürken anne ve babası odaya girdiler.
O kadar sevindi ki. Kalkıp boyunlarına sarılmak istedi ama ayağındaki
sargı buna engel oldu. Annesi ona yaklaşıp elini tuttu. Neyse ki onlar
yanındaydı. Günler günleri kovaladı. Nihayet yuvalarına gitme günü
gelmişti. Üstelik hastanenin diğer odasında yatan arkadaşları da
iyileşmiş ve onlara katılmıştı. Birlikte yuvaya döndüler.
Yuvanın etrafındaki büyük insan evleri de tıpkı onların
yuvası gibi zarar görmüştü. Bisikletli çocukların
bisikletleri de yoktu görünürde. Etraftaki ağaçlar bile
yere yıkılmıştı. Annesi onun bu duruma üzüldüğünü
anlayıp ona olan biten her şeyi anlattı.
Depremden sonra onları kurtarmak için gelenleri, pek
çoğunun kurtulduğunu anlattı. Yolda karşıdan gelen
arkadaşlarını gördü. Onlar da korkmuşlardı elbette ama
şimdi mutlu görünüyorlardı. Zaten karınca yuvalarında
çoktan hummalı bir çalışma başlamıştı bile. Tüm karıncalar
el birliğiyle yuvalarını tekrar yapıyordu. Kimi bir ağaç dalı
getiriyordu duvarları sağlamlaştırmak için kimi bir yumurta
kabuğu. Kimi de perde yapmak için bir kuş tüyü...
Hemen yakınlarda gördüğü çubuğu taşımaya
başladı. Bundan sonra yuvalarını depreme daha
dayanıklı yapacaklardı. Bir süre sonra yuvalarını
el birliğiyle tamir etmişlerdi bile. Evet arada
sırada hâlâ filler yuvanın üstünde dans ediyor gibi
geliyordu Zomzom’a ama olsun. Kuş tüyü perdeyi
aralayıp baktığında güneşin doğuşunu, ağaçların
yavaş yavaş tekrar büyümeye başladığını görünce
unutuyordu her şeyi. Çünkü artık biliyordu
yuvaları zarar görse de yeniden el birliğiyle
yapabileceklerdi.