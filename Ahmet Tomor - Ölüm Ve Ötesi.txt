Gelin! Önce dünyaya bakalım,
Tefekkür edelim, ibret alalım.
Boşlukta dönen bir gezegendeyiz,
Her an uzayın başka yerindeyiz.
Kaptansız, yakıtsız bir gemideyiz,
Şu anda kim bilir, nerelerdeyiz.
Dünya denilen bu uzay gemisi;
Yalandır, fânidir gerçek simgesi.
Çekim gücüyle bağlamış bizleri,
Gün gelir, altına alır bizleri.
Ne yapalım! Başka bir dünyamız yok!
Başka gezegenlerde bize hayat yok!
O güzelim cennetten sürgün geldik,
Öz vatanımızdan gurbete geldik.
Gerçek mü’minler, dünyayı sevemez,
Dünya’yı, cennete tercih edemez.
Çünkü, hubbul vatan minel-imân’dır
Öz vatanın sevgisi imândandır.
***
Yalan dünya bir an durmadan döner,
Yolcuları sürekli iner, biner.
Hani..? Nerde..? bizden önce gelenler,
Dövüş, kavga birbirini yiyenler!
Nerede Firavun, Şeddat, Nemrutlar,
İlâhlık davasına kalkışanlar?
Sultan Süleyman’a kalmadı dünya,
Lokman Hekim’i de yuttu bu dünya.
Demek ki, bu dünya gerçekten yalan,
Sonunda pişman oluyor aldanan.
Gel kardeş! sen aldanma bu dünyaya,
Secde et, yalvar o güzel Mevla’ya.
Allah dostları “Yalan dünya” demiş,
Âhiret azığına önem vermiş.
İnşâAllah bizde öyle yapalım,
Yalnızca Rabbimize kul olalım..
2. ÖLÜM
Ölüm anılınca sakın ürperme!
Aman! Bunun da sırası mı deme.
Belki çok gençsin, ölümü sevmezsin,
Ama kadere boyun eğeceksin.
Bak! Yerin altında nice gençler var
Sözlüler, nişanlılar, evliler var.
Canlıların ortak kaderidir bu,
Değişmeyen ilâhi kanundur bu.
Bütün canlılar ölümü tadacak,
Ölüm meleği canları alacak.
Sonra; teneşir, kefen, tabut derken…
İnsan kendini mezarda bulacak.
Ölümü yasaklayan kanunlar çıksa,
Bütün ülkeler bunu onaylasa,
Kanunlar, kararlar beş para etmez,
İlâhi kanuna karşı gelinmez.
Kim olursan ol sen de öleceksin,
O bembeyaz kefeni giyeceksin.
Benim diyen yiğitler yeraltında,
Ölümü tattı sultan Süleyman da.
İnsana, cinlere emir verirdi,
Kuşun, karıncanın dilin bilirdi.
Nice Lokmanlar, hekimler öldüler,
Onlar da karanlık kabre girdiler.
Ya Rab! Kimse kalmıyor bu dünyada,
En üst makamlarda oturanlar da..
***
Her gün Minâreden salâ verilir,
Filan öldü diye haber verilir.
Yakında bizim salâmız verilir,
Ahmet Tomor bugün öldü denilir.
Bir bir gidiyor dost ve ahbaplar
Hayal değil, birer gerçektir bunlar.
Bizim de kapanacak gözlerimiz,
Bizim de bağlanacak alt çenemiz.
Ruhsuz bedenimiz yerde yatacak,
Dostlar ürperip karşıdan bakacak.
Sararıp solacak güzel yüzümüz,
Konuşmaz olacak güzel dilimiz.
Ah kardeş! Ne hale gelecek insan,
Cenaze adını alacak insan.
Gelin dostlar gelin! Tevbe edelim,
Ne olur! Günahları terk edelim.
Başımızı örtelim kapanalım,
Nefsimizi, çevremizi aşalım.
Namazımızı düzenli kılalım,
Ne olur! Ölümü unutmayalım..
***
Ölüm yatağına yattığın zaman,
Hayattan ümidin kestiğin zaman,
Bomboş geçen ömrün için yanarsın,
Ah!... Ah!... diyerek ciğerin yakarsın.
Dünyanın son ışıkları sönerken,
Son ümitlerin bir bir tükenirken,
Ürkek ürkek etrafına bakarsın,
“Dünyaya aldandım!” diye ağlarsın.
Sayılı nefeslerin tükenirken,
Hararetten ciğerlerin yanarken,
Gözünden mânevi perdeler kalkar,
Melekler, ruhlar görünmeye başlar.
O anda amel defterin dürülür,
Günahın, sevabın tek tek görülür.
Sevapların nur gibi ışık saçar,
Günahların kapkara dehşet saçar.
O an şeytan imânına saldırır,
İmânın zayıfsa, seni aldatır.
Son nefeste, son imtihan olur,
Mü’mine, melekler yardımcı olur.
Kalbinde var ise gerçek imânın,
Korkma! Aldatamaz seni şeytanın.
Azrâil uzaklardan belirince,
Korkup ürperirsin, O’nu görünce.
Aklın gider, acı canına vurur,
O anda âşıklar Cânân’ı bulur.
Kazanıp kaybettiğin belli olur,
Yerin ya Cennet ya Cehennem olur.
Azrâil alınca tatlı canımız,
Solar yüzümüz, donar kanımız.
Yıkıldı hayaller, bitti dünyamız!
Yalan dünyaya biz de aldanmışız.
Kim olursan ol, sonun bu olacak,
Ünvanın adın cenâze olacak.
Makamın, rütben geçersiz olacak,
Bütün servetin ellere kalacak.
Yardım et Allah’ım! Son nefesimde,
Seni zikredeyim, her nefesimde.
Kulum de yeter! Sana kul olayım,
Dilersen yolunda kurban olayım.
Beni sen yarattın, başka Rabbim yok.
Kâinat bütündür, başka ilâh yok..
3. EVDEN MEZARA
Duyulunca senin ölüm haberin,
Koşuşur dostun, komşun, yakınların.
Bir anda evin düzeni bozulur,
Yavruların gözyaşına boğulur.
Sen öldün, adın cenaze oldu,
Eşin dul, yavruların yetim oldu.
Bak! Sen ölünce her şey altüst oldu,
Eşin dostun senden ürperir oldu.
Gelenler hepsi baş sağlığı diler,
Sana da Rabbimizden rahmet diler.
Kimi der ki, ne iyi bir insandı,
Kimi der ki, dağ gibi bir aslandı.
Kimileri kefen, tabut peşinde,
Kimileri mal kaçırma derdinde.
Gerçi bunlar hep olağan şeylerdir,
Her insanın başına gelen şeylerdir.
Sen sırtüstü hareketsiz yatarsın,
Gelenlere şaşkın şaşkın bakarsın.
Bilincin var, bedene sözün geçmez,
Organların sana itaat etmez.
Ah! Elin, ayağın hareket etse,
Onlara bir kez daha sözün geçse.
Ağlayarak saçın, başın yolarsın,
Boşa geçen ömrün için yanarsın.
Gece gündüz demeden çalıştığın,
Helal haram demeden kazandığın,
Dostuna mı, Düşmana mı kalacak?
Hesabını Allah sana soracak!
İhtirasla sarıldıysan dünyaya,
Namazların kaldı ise kazaya,
Pişman oldun ama, iş işten geçti,
Tevbenin yalvarmanın vakti geçti.
***
Kefenin biçilip hazır olunca,
Cenazen dışarı çıkarılınca,
Teneşir üstünde yıkarlar seni,
Bembeyaz kefene sararlar seni.
O kefen ki, son gömleğin olacak,
Kabre giden tek servetin olacak.
Son bineğin tahta tabut olacak,
Lüks oton, kim bilir kime kalacak?
Sen bunları ürpererek izlersin,
Ah! Benim başıma da geldi dersin.
Ne hayal! Ne rüyâ! Bunlar bir gerçek,
İşte o an, kuvvetli imân gerek.
Kefeni giyip, tabuta binince,
Cenazemiz hazırdır denilince,
Hoca dua eder, herkes âmin der,
Sonra, hakkınızı helal edin der.
Artık yavaş yavaş yola çıkılır,
Yavruların tabutuna sarılır.
Hazin bir çıkışın olur evinden,
Çocuğundan, yakınından, eşinden.
Duygusal anlar yaşanır orada,
Kalp yanar, gözler yaşarır o anda.
Son kez evine, eşine bakarsın,
Dünyanın yalan olduğun anlarsın.
Dünyaya tek geldin, tek gidiyorsun,
Ah! Kapkaranlık kabre gidiyorsun.
Yolun önce câmiye uğrayacak,
Ve cenaze namazın kılınacak.
Câmileri seven bir kişi isen,
Beş vakti kılan gerçek mü’min isen,
Câmi sana huzur, güven verecek,
Korkuların yavaş yavaş gidecek.
Câminin yanında musallâ taşı,
Yatırırlar seni kıbleye karşı.
Namazın kılar cemaatle imam,
Bu işinde olur böylece tamam..
4. KABİRDE SORGULAMA
Tabutunu alırlar musalladan,
Kabir yolculuğu başlar oradan.
Sessiz bir yolculuk başlar mezara,
Görenler acır, çekilir kenara.
Bak! Neler geldi şu garip başına,
Kimse bakmıyor senin göz yaşına.
Ürperirdin kefen, tabut, mezardan,
Kopamazdın şu yalancı dünyadan.
Kefeni giydin, son gömleğin oldu,
Tabuta bindin, son bineğin oldu.
Mezara gidiyorsun, dönüşün yok!
Bağırsan çağırsan bir faydası yok!
Evinde kalsan, kokar leş olursun,
Evine, çevrene zararlı olursun.
Kimse kabul etmez ki artık seni,
Ancak kara toprak kucaklar seni.
Bitti artık dünya ile savaşın,
İmân ile Kur’an olsun yoldaşın.
Cemaat yaklaşınca kabristana,
Son defa bakarsın yalan dünyana.
Nasıl aldandım ki diye yanarsın,
Korku ile mezarına bakarsın.
Açılan mezarın seni bekliyor!
Sorgu meleği acele ediyor!
Bak! Senin köşkün şu mezar olacak.
Ancak iki metrekare olacak.
Koltuğun, kanepen toprak olacak,
Yatağın, yorganın kefen olacak..
***
İşte, kabristana geldi kafile!
Bağırmak, çağırmak artık nafile!
Gireceksin mezara takdir öyle,
Rabbimizin kesin kanunu böyle.
Başka kanunlar geçersiz orada,
Yalnız ilâhi kanun geçer orda.
Mezara indirirler incitmeden,
Senin gördüğünü, onlar görmeden.
Kur’an okuyup, dua ederler,
Sonra kalkıp, işlerine giderler.
Can dostların giderken yavaş yavaş,
Kabrinde kopacaktır büyük savaş.
Hayal gibi geçti dünya hayatın,
Yalnız kaldın, gitti bütün dostların.
Gidenlerin arkasından bakarsın,
Ayak seslerini tek tek duyarsın.
Konuşarak, gülüşerek giderler,
Seni yalnız bırakarak giderler.
Ah! Sanki dün doğdum, koştum, oynadım,
Hani nerede dostlarım, evladım?
Şu an gerçekten mezarda mıyım ben?
Korkunç kâbuslar mı görüyorum ben?
Kâbus mu? Rüyâ mı? Hayal mi? derken,
Sorgu melekleri gelir göklerden.
Meleklerin adı Münker-Nekir’dir,
Sesleri gök gürlemesi gibidir.
Heybetle “Rabbin kim?” diye sorarlar!
“Seni yaratan kim?” diye sorarlar!
Günahtan kaçan gerçek mü’min isen,
Yüce Allah’a kulluk etmiş isen,
Hiç korkmadan melekleri dinlersin,
“Rabbim ALLAH!“diye cevap verirsin.
Sonra Dinin, Peygamberi sorarlar,
Bunların da cevabını alırlar.
“Dinim İslâm, başka din bilmem! “ dersin,
“Dünyada İslâm’ı yaşadım” dersin,
“Peygamberim de Muhammed’dir” dersin,
“Peygamberimi çok severim” dersin.
Sevincinden aslan gibi kükrersin,
Kelime-i Şehadet getirirsin!
İmânın parlar, kabrinde NUR olur,
Kabrin hem geniş hem aydınlık olur.
Namaz, nur şeklinde yardımcın olur,
Sâlih mü’minler, arkadaşın olur.
Ölen yakınların hepsi gelirler,
Seninle açıkça sohbet ederler.
Münker-Nekir sevinerek giderler,
Artık sana korku, hüzün yok derler.
Kabrin Cennet bahçesi olur,
O an sana, en büyük bayram olur.
Huzur, güven, ruhsal zevke erersin,
Neden daha önce ölmedim dersin!..
***
İnançsız, imânsız, putperest isen,
Din karşıtı, baskıcı, zâlim isen,
Abdestsiz, namazsız, alkolik isen,
Allah’a isyan eden bir kul isen,
Aşırı korkudan şoka girersin,
Her tarafı kapkaranlık görürsün.
Meleklere bir cevap veremezsin,
“Benim Rabbim Allah’tır!” diyemezsin.
Çünkü Allah’a imân etmemişsin,
Güzel Allah’a kulluk etmemişsin.
Dinini, Peygamberi bilemezsin,
İslâm dışı sapık yola gitmişsin.
Boşa geçmiş senin dünya hayatın,
Ruhun duymamış imânın tadın.
“Allah!” diyeceğine “Gool!” demişsin,
Ekran başında ömrün tüketmişsin.
Kur’an yerine müzik dinlemişsin,
Namazdan kaçıp, alkol tüketmişsin.
Günler düzenleyip, yiyip, içmişsin,
Dostlarınla doyasıya gülmüşsün.
Münker-Nekir üzülerek giderler,
Senin için başka çâre yok derler.
Sonra korkunç azap meleği gelir,
Mezarını Cehennem’e çevirir.
Cehennemden pencereler açılır,
Gayyalardan sıcak sular fışkırır!
Kabrin kapkara zindan gibi kararır,
Günahların yılan gibi saldırır!
Kıyâmete kadar azap çekersin,
Ölen dostlarınla görüşemezsin.
Anam beni doğurmasaydı dersin!
Dünyada hiç yaşamasaydım dersin!..
5. KABİR HAYATI
Ölümle mahşer arası bir devre,
Maddeler ötesi bir ara devre.
Kabir hayatı denir bu devreye,
Berzah âlemi denir bu devreye.
Kabir hayatı dünyaya benzemez,
Dünyadaki düzen orada geçmez.
Bedensiz, organsız farklı bir âlem,
Maddeler ötesi ruhsal bir âlem.
İsterseniz bunu biraz açalım,
Berzah âlemine biraz dalalım.
Önce ruhla bedeni tanıyalım,
Ruh nedir? Beden nedir? anlayalım.
Her an hücren değişir, Ruh değişmez,
Etin derin değişir, Ruh değişmez.
İnsanın kalıcı kimliği Ruhtur,
Aslı, özü, gerçek varlığı Ruhtur.
Ruhsuz beden et ve kemik yığını,
Ruh çeker iki âlemde kaygını,
Ruhsuz beden çürür, kokar leş olur,
Ruh ile beden, saygın insan olur.
Ruh gidince, anne evlâttan korkar,
Ruh varsa, hasta da olsa kucaklar.
Aslımız Ruhtur, böbrek, ciğer değil!
Kalp, bağırsak, kemik yığını değil!
Böbreğin değişse, sen değişmezsin,
Gözlerin değişse, sen değişmezsin,
Kalbin de değişse, sen değişmezsin,
Kanın da değişse, sen değişmezsin.
Sen RUH’sun organlarına BEN deme!
Et ve kemik yığınına BEN deme!..
***
Huzur ve bunalım ruhsal olaydır,
Bedensel yapıyı aşan olaydır.
Ruhsal açıdan huzurlu olanlar,
Böbreği, ciğeri hasta olanlar,
Hastanelerde huzurla yatarlar,
Gelen dostlarıyla sohbet yaparlar,
Bedensel açıdan sağlam olanlar,
Ama ruhsal bunalımda olanlar,
Bir dakika huzurla yatamazlar,
Evlere, hastanelere sığmazlar.
Kocaman dünya dar gelir onlara,
Bazıları kalkışır intihara.
Ölünce her şey bitecek sanırlar,
Bunalımdan kurtulacak sanırlar.
Ah!, Bilseler durum tam aksinedir,
Gerçek ruhsal bunalım kabirdedir.
Zamanla beden çürür, toprak olur,
Azap da, Rahmet de Ruhlara olur.
Bedenden geç, Ruhunu olgunlaştır,
Ruhsal huzur için olgunluk şarttır.
Ruhsal olgunluk imâna bağlıdır,
Allah aşkıyla yanmaya bağlıdır.
Gâfil Ruhla Berzah hayatı geçmez,
Beden çürür ama Ruhlar çürümez!
Son nefeste Allah diye ölenler,
İmânla, ihlâsla, kabre girenler,
“Rabbin kim?” diye sorunca melekler,
Ruhsal zevkle “Rabbim Allah!” diyenler,
Kabir çukurunda tutsak olmazlar,
Diledikleri gibi dolaşırlar.
Beden kafesinden kurtulan Ruhlar,
Berzah’ta kuşlar gibi uçuşurlar.
Yeme, içme, tuvalet dertleri yok,
Soğuk, sıcak, yer çekimi derdi yok.
Yakınlarını bulup konuşurlar,
Berzah âlemine uyum sağlarlar.
Zamanla alışır Ruhlar oraya,
Sanki hiç gelmemiş gibi dünyaya.
Dünyada eşi, evladı olanlar,
Ana, baba, kardeşi bulunanlar,
Onları sık sık ziyaret ederler,
Dostlarından dua, sevap beklerler.
Gelen sevaplarla nurları artar,
Ruhsal zevkleri, feyizleri artar.
Azapta ise, azabı hafifler,
Az da olsa kabri biraz genişler.
Kimine her an bol bol sevap gelir,
Kimine de ayda, yılda bir gelir.
Hiç gelmeyenlerin boynu bükülür,
Onlara diğer Ruhlar da üzülür.
Binlerce yıldır Berzah’ta olanlar,
Dünyada eşi, dostu kalmayanlar,
Âhirete imânla göçmüşlerse,
Kabirde “Rabbim Allah!” demişlerse,
Din kardeşlerinden sevaplar gider,
Çünkü din kardeşliği devam eder.
İslâm’a, Kur’an’a karşı olanlar,
Çağdaşlığı din karşıtı sananlar,
Kabirde “Rabbim Allah!” diyemezler,
Meleklere tek cevap veremezler.
Onlar için dua etmek haramdır,
“velâ tekum alâ kabrihi” vardır.
Onlara dünyadan tek sevap gitmez,
Kabir azapları hiç hafiflemez..
6. DÜNYA’NIN SONU
Madde âleminde denge-düzen var,
Her varlığın belirli bir ömrü var.
Ömrünü tamamlayan canlı ölür,
Cansızlar başka maddeye dönüşür.
Bir gün dünyanın da sonu gelecek,
Kıyâmet kopacak, herkes ölecek.
Dünyanın sonunu merak edersen,
Kıyâmet yakın mı? Uzak mı? dersen,
Önce kendine, sonra çevrene bak!
Dünyada İslâmi yaşantıya bak.
Bedenin düzeni ruha bağlıdır.
Ruhsuz beden kokar, çürür, dağılır.
Dünya düzeni İslâm’a bağlıdır,
İslâmsız dünyada düzen mi kalır?
Neden mi? Son ilâhi din İslâm’dır,
İslâm’ın sonu, dünyanın sonudur.
İstersen, gel beraber dertleşelim,
Aynı ortak görüşte birleşelim.
Rabbimiz bir, dinimiz bir kardeşiz,
Son peygamber Muhammed ümmetiyiz.
Öncelikle gafletten uyanalım,
Ön yargıdan arınarak bakalım!
Çıplaklık başını almış gidiyor,
Başörtüsü zulmü devam ediyor.
Hayâ kalktı, kadınlar çırılçıplak,
Peki bunun sonu ne olacak?
Hadiste geldi, beteri olacak,
Yoksa bunlar daha mı soyunacak?
***
Sigara, bira ilkokula girdi!
Liseler kim bilir ne hale geldi?
Daha yukarılara gitmeyelim!
Fazla ayrıntılara girmeyelim!
Ah gençlik! Seni böyle eğiten kim?
Seni çıkarına alet eden kim?
Çıplaklık cinsel dengeleri bozdu,
Alkol ve fuhuş günlük yaşam oldu.
Cinsel sapıklar çok canlara kıydı,
Bunalımdan çok yuvalar yıkıldı.
Yalan, kumar, faiz her eve girdi,
İlâhi emirler bir bir delindi!
Toplum, günahlarda yarışa girdi,
Ah! Genç kızlarımız ne hale geldi.
Her evde müzik, her evde sinema,
Câmiye gidip, uymazlar imama.
Küçükte saygı, büyükte şefkat yok,
Yalansız, hilesiz alış-veriş yok.
Memurlar, işçiler ücret peşinde,
Gençler, kadın ya da topun peşinde.
Kala kala kupkuru namaz kıldı,
O’nu kılanlar da pek çok azaldı!
İslâm’ın ismi, dinin resmi kaldı,
Câmilerin yaldızı, süsü kaldı.
Erkekler kahvede oyun başında,
Kadınlar, kızlar çarşıda pazarda.
Daldık dünyaya, unutuldu mezar!
İmânlar zayıflıyor azar azar!
Kalmadı ölümden korkup ağlayan,
Cennet’i, Cehennem’i hatırlayan.
Dinsizliğin adı çağdaşlık oldu,
Gerçek Müslümanlar gerici oldu.
İmam hatipler irtica sayıldı,
Kur’an kursları askıya alındı.
Hıristiyan misyonere tam destek,
İslâm için çalışanlara köstek!
Cübbeli, sakallı papaza saygı,
Başörtülü okuyanlara yargı!
Bunlar için yaratılmadı insan!
Bu gidişe “Duur!” der bir gün yaratan!
***
Ey İnsan! Gaflet uykusundan uyan!
Boşuna mı yarattı seni Rahman?
Yere, göğe bak! Bir şeyler oluyor!
Doğal denge ve düzen bozuluyor.
Bunlar uyarıcı işaretlerdir,
Belki Kıyâmet’in sinyalleridir.
Ne yapayım? Elden ne gelir deme!
Son güvencen tevbeyi ihmal etme!
Allah, Enfal süresinde bildirdi;
Size iki güvence verdim dedi.
Biri son peygamber, biri Tevbe’dir,
Bu ikisi ilâhi güvencedir.
Peygamber gitti, tek güvence kaldı,
İşimiz tevbe, istiğfara kaldı!
Tevbenin aslı, günahtan kopmaktır,
Yaptığına pişman olup yanmaktır!
Sonra Rabbimiz’den af dilemektir,
Günahlara yeniden dönmemektir!
Toplumsal tevbe, ilâhi emirdir,
Doğal dengelerin güvencesidir.
Tevbe edilikçe Kıyâmet kopmaz!
Yerin, göklerin düzeni bozulmaz!..
***
Gelin, geç kalmadan tevbe edelim!
Yüce Rabbimizden af dileyelim!
Günahlardan, haramlardan kopalım!
Milletçe bütün, beraber olalım.
Türbandan, imam hatipten korkanlar,
Laikliği yanlış yorumlayanlar,
Unuttular mı! Türk’ün tarihini?
Fatih’leri, Barbaros Hayrettin’i.
Türk Kurtuluş Savaşı’nı başlatanlar,
Yunan’ı sürüp denize atanlar,
Maraş’ı Fransızdan kurtaranlar,
Vatan için gâzi, şehit olanlar,
Hepsi de abdestli, namazlı idi!
Hanımların başı örtülü idi!
Allah korusun, bir savaş çıkarsa,
Düşmanlar ülkemize saldırırsa!
“Allah Allah!” diye Mehmet savaşır,
Başörtülü Ayşe cephâne taşır.
Hepimiz bu vatanın evladıyız,
Hepimiz vatana çalışmalıyız.
Lânet olsun! Milleti bölenlere,
Bu vatana ihanet edenlere.
İnananlardan baskı, zulüm kalksın!
Eşitlik ilkesi tam uygulansın!
Yargı hür, bağımsız, tarafsız olsun!
Kanunlar ön yargısız uygulansın..
7. KIYÂMET SİNYALLERİ
Yavaş yavaş yaklaşınca kıyâmet,
Belirecek küçük büyük alâmet.
İnsanlar dinden Kur’an’dan kopunca,
Dinsiz, dengesiz yaşam başlayınca,
Doğal denge ve düzen bozulacak,
Doğal âfetler dünyayı saracak.
Bereket kalkacak, kıtlık olacak,
Her şey sun’î, her şey sahte olacak.
Dünyada yaşam çok zor olacak,
Yeryüzü depremlerle sarsılacak.
Sürekli su baskınları olacak,
Sel suları çok canları alacak.
Temiz hava, temiz su azalacak,
İnsanların sağlığı bozulacak.
Sevgi, saygı, doğal yaşam kalkacak,
İnançsızlık bir hastalık olacak.
İnançsız nesil ilkesiz olacak,
Sapıklıktan bunalımlar doğacak.
İçki, fuhuş günlük yaşam olacak,
Kadınlar çırılçıplak soyunacak.
Dindarlara ağır baskı olacak,
Makam, mevki fâsıklara kalacak.
İnançsızlık resmi ilke olacak,
Tüm kurallar din karşıtı olacak.
Örf, âdet, gelenek, haya kalkacak,
Toplumda cinsel bunalım olacak.
Kaos, kargaşa sokağa taşacak,
Terör, eylem tüm dünyayı saracak.
Ruhsal bunalım her eve girecek,
Dünya yaşanılmaz hale gelecek.
Bunalımlar devlete sıçrayacak,
Korkunç ve büyük savaşlar olacak.
Ruhsal denge aşırı bozulunca,
İnsanlar sapık ve çılgın olunca,
En korkunç felaket Deccal gelecek,
Müminlere baskı, zulüm edecek.
Peygamber soyundan Mehdi gelecek,
Evliyalar O’na biat edecek.
Sonra yerden Dâbbetül-arz çıkacak,
Mü’minler, kâfirler belli olacak.
Hazret-i İsâ da gökten inecek,
Deccal’in rejimine son verecek.
Ye’cüc, Mecüc toplumları çıkacak,
Yeryüzünde fitne, fesat olacak.
Üç gün, üç gece Güneş doğmayacak,
Dünyada korkunç karanlık olacak.
Üç günden sonra batıdan doğacak
Ama, Tevbe Kapısı kapanacak.
Bu olayda dengeler bozulacak,
Dünyanın düzeni alt üst olacak.
Gök (ozon tabakası) yarılacak,
Atmosferik olaylar başlayacak.
Uzaydan korkunç ışınlar gelecek,
Yeryüzü cehenneme dönüşecek.
Aşırı korkunç sıcaklar olacak,
Su ve hava dengesi bozulacak.
Kutuplardaki buzlar eriyecek,
Dünyanın SU dengesi değişecek.
Dağlardaki karlar da eriyince,
Yeryüzü bataklığa dönüşünce,
Hayat koşulları tek tek kalkacak,
Çok korkunç fırtınalar da kopacak.
Allah İsrâfil’e emir verecek,
“Ya İsrâfil! Sûr’a üfle” diyecek.
8. KIYÂMET
Takdir edilen zamanı gelince,
Yüce İrâde tecelli edince,
Allah, İsrâfil’e emir verecek,
“Ya İsrâfil! Sûr’a üfle” diyecek.
İsrâfil o kutsal nefesi ile,
Allah’ın verdiği güç kudret ile,
Derhal o kutsal Sûr’a üfleyecek,
Yerin, göğün düzeni değişecek.
Korkunç sesler, patlamalar olacak,
Ve KIYÂMET olayı başlayacak.
Denge-düzen, çekim gücü kalkacak,
Atomlar arası bağlar kopacak.
Yerler, gökler paramparça olacak,
Dağlar çarpışıp, toz duman olacak.
Okyanuslar petrol gibi yanacak,
Yeryüzü kıpkızıl alev olacak.
Atomlar arası bağlar kopunca,
Her biri korkunç radyasyon saçınca,
Yer, gök nükleer santral olacak,
Yerler, gökler başka şekil alacak.
Fiziksel, kimyasal olay olacak,
Dünyamız bembeyaz gümüş olacak..
***
Göklerin de düzeni değişecek,
Fizik, kimya oraya da girecek.
Denge-düzen, çekim gücü gidince,
Hidrojen Helyum’a dönüşmeyince,
Güneşin enerjisi tükenecek,
Dürülüp kömür haline gelecek.
Uyduları uzayda dağılacak,
Zavallı güneş garip kalacak.
Kimyasal denge-düzen bozulunca,
Fizik kuralları alt üst olunca,
Yıldızlarda da düzen bozulacak,
Enerji kaynakları kuruyacak.
Yıldızlarda reaksiyon durunca,
Enerji kaynakları kuruyunca,
Kızıl gül şekline dönüşecekler,
Genişleyip infilak edecekler.
Gökyüzü kıpkızıl alev olacak,
Zeytinyağı tortusu gibi yanacak.
Sonra, yer gök başka şekil alacak,
Dünya, güneşe çok yakın olacak.
Yeni dünyada Mahşer kurulacak,
Tüm canlılar orada toplanacak..
***
Kıyâmet’te insanlar ne olacak?
Gökteki melekler sağ mı kalacak?
Allah buyurdu Zümer süresinde,
Tam altmış sekizinci âyetinde.
İsrâfil Sûr’a üflediği anda,
İstisna kılınanlar dışında,
Yerdeki, gökteki bütün canlılar,
Melek, insan, cin, şeytan ve hayvanlar,
Korkudan çıldırıp yere düşecek,
Hepsi de aynı anda can verecek.
İstisna kılınan kutsal melekler,
Sûr üflendiğinde ölmeyecekler.
Allah Azrâil’e emir verecek,
“Bunların canını, Sen al!” diyecek.
Sonra sıra Azrâil’e gelecek,
O da ecel şerbetini içecek.
Azrâil kendi canını alacak,
Canlıların işi tamam olacak.
9. YENİDEN DİRİLİŞ
Korkunç Kıyâmet olayından sonra,
Yerler, gökler harab olduktan sonra,
Yüce Allah OL emrini verecek,
Yer, gök başka düzene girecek.
Hidrojen-Helyum devreye girecek,
Güneş’e yepyeni güç verilecek.
Kırk gün sürekli yağmur yağacak,
Yeni yaşam koşulu oluşacak.
Allah, İsrâfil’e hayat verecek,
“Ya İsrâfil! Sûr’a üfle” diyecek.
İsrâfil tekrar Sûr’a üfleyince,
“Kalkın! Çürüyen kemikler” deyince,
Tüm canlılar kabirden fırlayacak,
“Bizi kim kaldırdı?” diye soracak.
İşte o an, korkunç bir gün olacak,
O gün,Vel-ba’sü ba’del-mevt olacak.
Hayat ve ölüm, ilâhi bir sırdır,
Yuhyi ve Yümit, O’nun Esmasıdır.
Atom’u hücreye çeviren O’dur,
Hücreyi atoma döndüren O’dur.
Hücrenin yerle, gökle ilgisi var,
Bedenin hücreye ihtiyacı var.
Hücreyi, bedeni yaratan Bir’dir,
Yerleri, gökleri yaratan Bir’dir.
Yaratmak, öldürmek O’na kolaydır,
Dağıtmak, toplamak O’na kolaydır.
Her şey O’nun bir OL emrine bakar,
Emredince insan kabrinden kalkar..
***
Bu konuda kuşkusu olanlara,
Ya da imânı zayıf olanlara,
Rabbimiz ne güzel örnek veriyor,
İlk yaratılışa bakınız diyor.
Gelin! İlk yaratılışa bakalım,
Nereden nereye geldik bakalım!
Kökenimiz toprak maddeleridir,
Karbon, azot gibi elementlerdir.
Bulutlardan yere yağmur inince,
Elementler suda çözümlenince,
Bitki kökü tarafından emilir,
Sebzeler, meyveler meydana gelir.
İnsanlar tarafından yenilenler,
Mide, bağırsakta sindirilenler,
Bedene çekilir kan, hücre olur,
Bazıları yumurta-sperm olur.
Yumurta ile sperm birleşince,
Allah’ın izni ile döllenince,
Kimyasal, fiziksel işlemler başlar,
Hücre bölünüp, çoğalmaya başlar.
Kırk günde bedenin şekli tamamdır,
Ancak, çok küçük bir lokmakadardır.
Dört ayda Ruh’la birleşir bedenler,
Çıkış için Hak’tan izin beklerler.
Emir gelince “Dünyaya gel!” diye,
Kimin haddine kalmış “GELMEM!” diye.
Doğmak-ölmek elimizde değildir,
Kabirden kalkışta aynen böyledir.
İşte! Bedenimiz topraktan olur,
Ölünce çürür, yine toprak olur.
Yok olmaz, kaybolmaz, takdir böyledir.
Allah’ın koyduğu düzen böyledir.
İsrâfil tekrar Sûr’a üfleyince,
“Kalkın! Çürüyen kemikler” deyince,
Yerler, gökler şiddetle sarsılacak,
Korkunç sesler, patlamalar olacak,
Atomlar birbirine karışacak,
Yeni düzen yürürlüğe konacak,
İnsan dirilip kabrinden kalkacak,
Kendini başka âlemde bulacak..
10. MAHŞER
Mahşerinde belirli zamanı var,
O‘nu takdir eden yüce Allah var.
Takdir edilen zamanı gelince,
Yüce Allah OL emrini verince,
Öncelikle melekler dirilecek,
Onlara yeni görev verilecek.
Allah, Cebrâil’e emir verecek,
“Habibim Muhammed’e git!” diyecek.
“Sakın korkmasın! Sûr üfürülünce,
Üzülmesin ümmetin görmeyince”.
Cebrâil gidip dünyaya bakacak,
Farklı dünya ile karşılaşacak.
Ah! Ne Medine var, ne Uhud Dağı,
Ne Mekke, Kâbe var, ne de Nur Dağı.
Yeryüzü harab olmuş, tek canlı yok,
Mescid yok, Mihrab yok, namaz kılan yok.
Dünyaya hüzün çökmüş, her şey mahzun,
Yer mahzun, gök mahzun, melekler mahzun.
Cebrâil de, mahzun mahzun beklerken,
“Muhammedim kalksa da, görsem” derken.
Allah, İsrâfil’e emir verecek,
İsrâfil derhal Sûr’a üfürecek.
İsrâfil tekrar Sûr’a üfürünce,
Kabirler sarsılıp, alt üst gelince,
Atomlar birbirine karışacak,
Bedensel yapılar tamam olacak.
Berzahta bekleyen Ruhlar koşacak,
Her biri kendi bedenin bulacak.
Kabirden kalkış çok âni olacak,
İnsanlar çılgın gibi fırlayacak.
“Kabrimizden kim kaldırdı?” diyecek,
İster istemez Mahşer’e gidecek.
Kabirden kalkış çok farklı olacak,
İnancına göre sıfat alacak.
Kimi yürürken, kimi sürünecek,
Kimi nurlu, kimi kara olacak..
***
Mahşer yeri bu dünyada olacak,
Tüm canlılar orada toplanacak.
Güneş, dünyaya çok yakın olacak,
Cehennemî bir sıcaklık olacak.
Mahşerde sürekli gündüz olacak,
Bir günü tam elli bin yıl olacak.
Beyin kaynayıp, ciğerler yanacak,
İnsanlardan korkunç terler akacak.
İnsan, hayvan bir arada olacak,
Cinler, şeytanlar da orda olacak.
Melekler saf saf halka olacak,
Mahşer yerini çembere alacak.
Aşırı korkunç izdiham olacak,
Çıplak bedenler birbirin yakacak.
Cehennem Mahşer’e getirilecek,
“İşte! Cehennem budur” denilecek.
Cehennem öfkesinden patlayacak,
Ateşini etrafına saçacak.
Nefsi nefsi korkunç bir an olacak,
Ana-baba yavrusundan kaçacak.
Günah işleyen çok pişman olacak,
Kahrından ellerini ısıracak.
Ciğeri yanacak, dili sarkacak,
Bir damla suya hasret kalacak..
***
Sonra amel defteri dağılacak,
Gökten kar tanesi gibi yağacak.
O an heyecan doruğa çıkacak,
Herkes yaptığını orda bulacak.
Kimine sağ yanından verilecek,
İşte onlar, Cennet ehli olacak.
Kimine sol yanından verilecek,
Onlar da Cehennem ehli olacak.
Allah’a, âhirete inananlar,
Namazlarını düzenli kılanlar,
Tesettür emrine bağlı olanlar,
İlâhi emri tam uygulayanlar,
Bunların sağ eline verilecek,
Melekler onları tebrik edecek.
Yüzleri gülecek, sevinecekler,
“Bakın bakın!” diye gösterecekler.
Korkuları, kuşkuları gidecek,
Dostları onlara gıpta edecek,
Arş’ın gölgesinde dinlenecekler,
Havz’ı Kevser suyundan içecekler,
Melekler onlara müjde verecek,
“Sizlere korku, hüzün yok” diyecek.
Ya Din’e, Kur’an’a karşı olanlar,
Sapıtıp, taşa puta tapanlar,
Çağdaşlığı hayasızlık sananlar,
Genç kızın örtüsüyle oynayanlar,
Bunların sol eline verilecek,
O anda tüm ümitleri sönecek.
Çılgın gibi sağa sola bakacak,
Kahrından ellerin ısıracak.
“Ah! Kabrimde toprak olup, kalsaydım,
Şu an Mahşer yerinde olmasaydım”.
Ağlayıp pek çok ah vahlar edecek,
Seller gibi gözyaşları dökecek.
Melekler acıyarak seyredecek,
“Dünyada ağlasaydın ya!” diyecek..
***
Ardından sorgulama başlayacak,
Adâlet Mîzan’ları kurulacak.
Mîzan’da sevap-günah tartılacak,
İlk sorgulama imândan olacak.
İnançsız, sapık görüşlü olanlar,
Taşa puta tapan müşrik olanlar,
İslâm’a, Kur’an’a karşı olanlar,
Mü’minlere baskı zulüm yapanlar,
İlk sorgulamada elenecekler,
Zebâniye teslim edilecekler.
Ayağında zincir, boynunda demir,
Allah, Zebâniye verecek emir.
“Atın atın! Cehennem’e bunları,
Gazabım, ateşim yaksın bunları!”.
“Dinim İslâm! Rabbim Allah! “ diyenler,
Allah’ın emrine boyun eğenler,
İlk sorgulamada elenmeyecek,
Namaz’ın sorgusuna geçilecek.
Namaz’ın sorgusu çetin olacak,
Tüm ayrıntılar ortaya konacak.
Tam erginlik çağından başlanacak,
Her vakitten tek tek sorgulanacak.
Eğer bir vakti kazaya kaldıysa,
Sonra onun kazasın kılmadıysa,
Mîzan başında çok terler dökecek!
Bilmem hesabını nasıl verecek?
Kılınan ve kabul olan namazlar,
Mîzan’ın sağına konulacaklar.
Kılınmayanlar sola konulacak,
Günahı aşırı korkunç olacak.
Namaz, Mîzan’da etkili olacak,
Çünkü sevabı çok fazla olacak.
Beş vaktini düzenli kılanların,
Kaza borcunu tamamlayanların,
Sorgulamaları kolay geçecek,
Kılmayanlar onlara imrenecek.
Diğer farzlardan da sorgulanınca,
Oruç, zekât ve hac tamamlanınca,
Sonra sıra haramlara gelecek,
El, ayak, deri tanıklık edecek.
Bu dünyada açık saçık gezenler,
Allah’ın emrine isyan edenler,
Bilmem ki nasıl hesap verecekler!
Ah! Dünyada bunları düşünseler!
İçki içen, yetim malı yiyenler,
Faiz, rüşvet, haramla geçinenler,
Kumar oynayan, yalan söyleyenler,
Gıybet eden, yalan yemin edenler,
Kul hakkından da tek tek sorulacak,
Mazlum, zâlimden hakkını alacak.
Ana, baba, evlât, komşu hakları,
Karı koca, yetimlerin hakları,
Vuran, kıran, sözlü hakaret eden,
Mazlum’a, garibe işkence eden,
Haklar, sevap olarak verilecek,
Hiç kimse hakkını af etmeyecek!...
Zâlimin sevabı yetersiz ise,
Ya da hiç sevap işlememiş ise,
Mazlumum günahından yüklenecek,
Çift günahla Cehennem’e gidecek!...
Sevap ve günah tartıldıktan sonra,
Haklılar, hakkını aldıktan sonra,
Mü’mine Cennet yolu açılacak,
Çekilen tüm çileler son bulacak!..
11. SIRAT KÖPRÜSÜ
Mahşerdeki yargılama bitince,
Sıra, Sırat Köprüsüne gelince,
Heyecan yine doruğa çıkacak,
Mü’minlerin son sınavı olacak.
Kıldan ince ve kılıçtan keskindir,
Onu geçmek, gerçekten çok çetindir.
Sıratı geçmeden kurtuluş yok ki!
Cennete gidecek başka yol yok ki!
Cehennemin üstüne kurulacak,
Altında korkunç Gayya kaynayacak.
Buharı, dumanı dehşet saçacak!
Zebâni’de insana saldıracak!
Korkunç alevler köprüyü aşacak!
Herkesi günahı kadar yakacak!
Çekim kanunu devreye girecek,
Günahkârları içine çekecek.
Cehennem köpekleri havlayacak,
Günahkârı tutup yakalayacak.
Dünyada günahlardan arınanlar,
Günahı Sırat’a taşımayanlar,
Tevbe edip, İslâm’ı yaşayanlar,
Dine ve Kur’an’a sahip çıkanlar,
Sırat köprüsün hızla geçecekler,
Çok hafif, ılık ısı sezecekler.
Nebiyler ışık hızıyla geçecek,
Sıddıklar onları takip edecek.
Dünyada ilâhi aşkı tadanlar,
Gece-gündüz “Allah!” diye yananlar,
Sırat köprüsüne geldiklerinde,
Ateşi, alevi gördüklerinde,
Aşk ile “Allah Allah!” diyecekler,
Cehennem ısısın düşürecekler.
Cehennem onlara sitem edecek,
“Ne olur! Acele geçin” diyecek.
“Siz Allah dedikçe ısım düşüyor,
Doğal dengelerim alt üst oluyor”.
***
İmânı zayıf, günahı çok olan,
Dünyada ömrünü boşa harcayan,
Çağdaşım diye çağlara çarpılan,
Allah’tan korkmadan çıplak dolaşan,
Beş vaktini tam düzenli kılmayan,
Ölümü unutup, gülüp oynayan,
Eğer dönüş yapmadan ölürse!
Günahından arınmadan giderse!
Vallahi Sıratta pişman olacak,
Günahları sırtında yük olacak!..
Buhar, duman, alev onu yakacak,
Derisi yanıp, etleri kokacak.
Düşe kalka, güçlükle yürüyecek,
Üç beş atım atıp, tökezleyecek.
Her günahı için bir kez düşecek,
Duyduğu zevk kadar acı çekecek.
Sırattaki yanma yeterli gelse,
Günahlarından tam arınabilse,
Ânında yanma işlemi duracak,
Cehennem’e düşmekten kurtulacak.
Sevinçle koşup, Sırat’ı geçecek,
Mü’min kardeşlerine yetişecek.
Ancak, günahı çok olan geçemez,
Cehennem’de yanmadan temizlenemez.
Dünya hayatları bomboş geçenler,
Güle oynaya günah işleyenler,
Sıratta işleri çok zor olacak,
Zebâniler onlara saldıracak.
Alevler arasında kalacaklar,
Kapkara dumandan boğulacaklar!
“Yandım yandım!” diye bağıracaklar,
Günahlardan arınamayacaklar.
Düşecekler Cehennem’in içine,
Korkunç zebânilerin eline!..
12. CEHENNEM
Allah buyurdu Kur’an’ı Kerim’de,
Âyetel Kûrsi’nin bir evvelinde;
“Kâfirler zalimdir” zulme doymazlar,
İnsan hakları falan tanımazlar.
Saldırgandırlar, baskıcı olurlar,
Bir de çifte standart uygularlar.
İnanca, yaşama baskı yaparlar,
Kılık kıyafete sansür koyarlar.
“İrtica!” diye yaygara yaparlar,
Milli birliği, huzuru bozarlar!
Bir çayırda binlerce kuzu olsa,
Uzaklarda da bir canavar olsa,
Kuzular ürkerler otlayamazlar,
Çayırda rahatça dolaşamazlar.
Huzur gider, denge-düzen bozulur,
Çayırlar kuzulara zindan olur.
Cennetin zindan olmaması için,
Denge-düzenin korunması için,
Cennette mü’minin huzuru için,
Kavgasız, baskısız yaşamı için,
Cehennem de lazım zalimler için,
Allah, Peygamber tanımayan için..
***
Mahşerdeki yargılama bitince,
Ve feriykun fin-nar günü gelince,
Kâfirler, mü’minlerden ayrılacak,
Sonra Cehhennem’e sevk olunacak.
Cehennem’e sevkiyat başlayınca,
Kurtuluş ümitleri kalmayınca,
Pişmanlıktan çılgına dönecekler,
“Ah!.. Aldandık dünyaya” diyecekler.
Cehennem uzaklardan görününce,
Melekler, “İşte Cehennem!” deyince,
Korku ve panik doruğa çıkacak,
Başlarına kıyâmetler kopacak.
Cehennem kapıları açılacak,
Zebâniler kâfirlere soracak;
“Size kitap, peygamber gelmedi mi!
Rabbiniz size haber vermedi mi!
Neden inanmadınız Cehennem’e!
Nasıl isyan ettiniz Rabbiniz’e!”
Kafirler çaresiz “Evet” diyecek,
“Nefisle şeytana uyduk” diyecek.
Zebâni lideri emir verince,
“Derhal Cehennem’e girin“ deyince,
Cehennem kapıları açılacak,
Kâfirler Cehennem’e atılacak.
Kâfirlerin her şeyi bitti artık,
Cehennem hayatı başladı artık.
Nerelere baksalar, ateş ateş!
Nerelere kaçsalar, ateş ateş!
Ateşten sıcak yakıcı buharlar,
Nefesi kesen boğucu dumanlar,
Ateşlerden yaratılmış hayvanlar,
Kapkara köpekler, korkunç yılanlar,
Açık gezenlere saldıracaklar,
Altlarına alıp ısıracaklar.
Zina edenlerden irin akacak,
Pis kokusu Cehennem’i saracak.
Edep yeri demirle dağlanacak,
Duyduğu zevk kadar acı duyacak.
Her günah misli ile azap olacak,
Günahına eş oranda olacak.
Bir de Gayya deryası var orada!
Akan irinler toplanır orada.
Büyüktür, derindir, durmadan kaynar,
Buharı ateşten daha çok yakar.
Beş vakit namazını kılmayanlar,
Gayya deryasına atılacaklar..
***
Mahşer’de güneş altında yananlar,
Aç susuz Cehennem’e atılanlar,
Açlıktan çılgın gibi olacaklar,
“Açız! Açız!” diye bağıracaklar.
Zebâni ne yapsın, ne var elinde!
Ekmek, yemek mi var ki Cehennem’de.
Ünlü Zakkum ağacı var orada,
Bir de dikenli dariğ var orada.
Dünyada pasta, börek beğenmeyen,
İçkili lokantada yemek yiyen,
Çılgın gibi zakkum, dariğ yiyecek,
Sonra, “Yandım yandım! Su su!” diyecek.
Cehennem’de tatlı, soğuk sular yok,
Şırıl şırıl akan dere suyu yok.
Kan, irin birikintisi sular var,
Gayya deryasının acı suyu var.
Su yerine kola, gazoz içenler,
Sonra da Allah’a isyan edenler,
Hamîm, gassak sularını içecek,
“Ah!.. Yandım” diye yere serilecek.
Ölümü isteyecekler, ölüm yok!
Yanmaktan başka seçenekleri yok!..
***
Cehennem’in yedi kapısı vardır,
Her kapıdan bir bölüme yol vardır.
Alt bölümde münafıklar yanacak,
Azapları çok şiddetli olacak.
Üst bölüm, günahkar mü’min içindir,
Bunlar sürekli kalıcı değildir.
Mü’minler günahı kadar yanacak,
Çok adil ve çok dengeli olacak.
Eteği biraz daha uzun olan,
Az da olsa başı örtülü olan,
Milimler, santimler hesaplanacak,
Ona göre Cehennem’de kalacak.
Başı açık, eteği kısa olan,
Çarşıda, pazarda fazla dolaşan,
Gençlik, güzellikte hesap olacak,
Ona göre Cehennem’de yanacak.
Haramdan kazanıp, harama veren,
Aldığı rüşveti alkole veren,
Gelirden, giderden ceza alacak,
Cehennem’de iki katı yanacak.
Zebânilerin lideri Mâlik’dir,
Ceza listesi onun emrindedir.
Yâ filan! diye isim okuyacak,
Cezasını çeken derhal çıkacak.
Kimileri yüzlerce yıl yanacak!
Kimileri binlerce yıl kalacak.
En son mü’min yetmişbin yıl yanacak!
Cehennemden emekleyip çıkacak.
En son mü’min Cehennem’den çıkınca,
Ardından kapılar tam kapanınca,
O an kâfirlere çok zor gelecek,
“Ah!.. Allah’a inanmadık!” diyecek..
***
Peki onların sonu ne olacak?
Cehennem’de sürekli mi yanacak?
Cehennem gerçekte ateş demektir,
Oraya giren yanacak demektir.
Hastaya sorarsan, “Ateşim var“ der,
“Sıkıldım, daraldım, yanıyorum” der.
Acı haberi alan da, “Yandım!” der,
Acı biberi yiyen de, “Yandım!” der.
Allah dilerse, bağımlılık verir,
Bu yanmalar onlara hafif gelir.
Allah Âdildir, hâşâ zulüm etmez,
Kula, suçtan fazla ceza vermez.
Kâfirler, suçları kadar yanarlar,
Zamanla bağımlılık kazanırlar.
Bağımlılık kazanan ne olacak?
Cehennem’de rahat mı yaşayacak?
Hayır! Ne ölecek, ne yaşayacak,
Duyarsız, ahmak bir varlık olacak!..
13. VE GÜZELİM CENNET
Defterini sağ eline alanlar,
Mîzanda sevabı ağır olanlar,
“Feriykun fil-Cenne”ye ayrılacak,
Bunlara Cennet yolu açılacak.
Önlerine son bir sınav çıkacak,
Onu aşan Cennet’e kavuşacak
Son sınav Sırat Köprüsü olacak,
Gerçek mü’minler onu da aşacak.
Günahkârlar Sırat’a takılırken,
Münafıklar Cehennem’e düşerken,
Mü’minler yıldırım gibi geçecek,
Son sınav da başarıyla bitecek.
Sonra engelsiz koşu başlayacak,
Sırat’ı geçen Cennet’e koşacak.
Bu koşu, farklı bir koşu olacak,
Cennet’in önünde noktalanacak!
Cennet’in önüne geldikleri an,
“Ah! Kapı açılsa” dedikleri an,
Cennet’in kapıları açılacak,
Rıdvan mü’minleri karşılayacak.
Önce “Selâmun aleyküm!” diyecek,
Sonra “Tertemiz geldiniz!” diyecek,
Daha pek çok iltifatlar edecek,
“Buyurun, Cennet’e girin!” diyecek.
Cennet’e giriş, duygusal olacak,
İnsan, gözlerine inanamayacak!
Tarihsel, evrensel bir an olacak,
Ruhsal heyecan doruğa çıkacak.
Öncelikle peygamberler girecek,
Ve ardından ümmetleri girecek,
Melekler yerlerini gösterecek,
“İşte mülkün, hepsi senin!” diyecek.
Mü’minler, mülklerine yerleşecek,
Ağaçların altında dinlenecek,
Hûriler, vildanlar hizmet edecek,
Allah, “Yiyin için kulum” diyecek.
Eşler, eşiyle birlikte olacak,
Cennet divanlarına uzanacak,
Doyasıya sevip sohbet edecek,
Aile hayatı devam edecek.
Eşleri Cehennem’de bulunanlar,
Ya da dünyada eşi olmayanlar,
Cennet’te hiç kimse tek kalmayacak,
Herkes gönlüne göre eş bulacak.
Eşler, her açıdan mutlu olacak,
Bu mutluluk sürekli olacak,
İkisi de genç ve zinde olacak,
Yaşları da hep otuzüç olacak.
Cennet’te ısı hep aynı olacak,
Sürekli bahar mevsimi olacak,
Enerjisi yapısından olacak,
Bu nedenle hep aydınlık olacak.
Dün, bugün, hafta, ay, yıl olmayacak,
Zaman birimi sözlükten çıkacak,
İnsanlar her zaman piknik yapacak,
Ağaçların altında oturacak.
Cennet nimetleri çok bol olacak,
İnsanların gözü gönlü doyacak,
Hasetlik, kıskançlık unutulacak,
Her şey önlerinde hazır olacak.
Ağaçların dalları uzanacak,
“Meyvemden kopar” diye yalvaracak.
Hûriler, vildanlar servis yapacak,
Cennet meşrûbatları sunulacak.
Cennet nimetleri şeffaf olacak,
Sindirilip deriden atılacak,
Bağırsaklar devre dışı kalacak,
Tuvalet ihtiyacı olmayacak.
Saçlar ve tırnaklar uzamayacak,
Kuaför salonları olmayacak,
Her şey hazır, her şey doğal olacak,
Mutfak, yemek işi de olmayacak.
Cennet hayatı farklı bir âlemdir,
İnsanlar orada tam güvendedir,
Hastalık, yaşlılık, ölüm yok orda,
Yarınlar için bir kuşku yok orda.
Tüm mü’minler tek kalp gibi olacak,
Birbiriyle doğal kardeş olacak,
Karşılıklı ziyaretler olacak,
Dünya anıları konuşulacak.
Ana-baba ziyaret edilecek,
Evlât, kardeş bir araya gelecek,
Akrabalar, yakınlar toplanacak,
Doyasıya görüşmeler olacak.
Dileyen yerde yaya yürüyecek,
Kimi divanı ile gezinecek,
İsteyen kuşlar gibi uçacak,
İsterse ışık hızını aşacak.
Cennet’in doğası başka olacak,
Denge-düzeni çok farklı olacak,
Bal, süt, şerbet ırmaklardan akacak,
Kevser Irmağı çok tatlı olacak.
Ağaçları altın, gümüş olacak,
Dalı yerde, kökü üstte olacak.
Sarayları mücevherden olacak,
Divanları yakut, zümrüt olacak.
Kadehleri billur gümüş olacak,
Yatak, yastık hâlis ipek olacak,
Giysileri yeşil ipek olacak,
Hepsi hazır, hepsi doğal olacak.
Cennet’te mü’minler özgür olacak,
Zorunlu bir görevi olmayacak,
Namaz ve oruç da farz olmayacak,
Suç günah kavramları da kalkacak.
Cennet’te nimet sürekli artacak,
İnsan ne dilerse, hemen olacak,
Huzur mutluluk doruğa çıkacak,
Hayal duygularını da aşacak!..
***
Cennet’in bir de ruhsal yönü var,
Peygamber, evliya sohbetleri var.
Ah! Ne feyizli sohbetler olacak,
Ruhlar da mânevi gıda alacak.
Âlimler, toplanıp sohbet edecek,
Âyet ve hadis tefsir edilecek,
Bazı âyetin sırrı çözülecek,
Cennet ilim meclisine dönecek.
Evliyalar ruhsal sohbet yapacak,
Konuları İlâhi aşk olacak,
Cennet ehli doğal aşkı tadacak,
Ruhlar, “Allah!” diye yanacak.
Şehidin sohbeti cihad olacak,
Cihad anıları konu olacak,
“Ah! Tekrar dünyaya dönsem” diyecek,
“Tekrar tekrar şehit olsam” diyecek.
Ashâbı Kiram’da sohbet yapacak,
Çok feyizli, çok anlamlı olacak,
Tek konu Asrı Saadet olacak,
Cenneti aşan bir durum olacak.
Peygamber sohbeti farklı olacak,
Önce Âdem Babamız konuşacak,
Cennet anılarını anlatacak,
Havva Anamız yanında olacak.
Yasaklanan ağacı gösterecek,
“İşte! Şu ağaçtan yedim” diyecek,
O an hüzün duyup, kederlenecek,
Sonra dünya anısına dönecek.
Nuh Peygamber Tûfan’ı anlatacak,
Gemidekiler yanında olacak,
“Altı ay gemide kaldık” diyecek,
“Kâfirler suda boğuldu” diyecek.
İbrahim Nebiy, “Ah! Nemrut” diyecek,
“Beni ateşe o attı” diyecek,
Tevhidden tevekkülden bahsedecek,
“Ateş beni yakamadı” diyecek.
Musa Nebiy de “Firavun“ diyecek,
“Allah onu suda boğdu” diyecek,
Sina’dan, Âsâ’dan sohbet edecek,
“Yahudiyle çok uğraştım” diyecek.
İsa Peygamber “Havarim“ diyecek,
Yahudi ırkına sitem edecek,
“Allah onlardan kurtardı” diyecek,
“Gökte asırlarca kaldım” diyecek.
Peygamberler tek tek sohbet edince,
Ve sıra son Peygambere gelince,
Melekler uçuşup haber verecek,
“Firdevs’e sohbete gelin!” diyecek.
Firdevs Cenneti özel süslenecek
Vesiyle Makam’ı nûr’a dönecek,
Peygamberler ümmetiyle gelecek,
Sahabeler de hasret giderecek.
Hazret-i Muhammed görüldüğü an,
Makam-ı Mahmûd’a yürüdüğü an,
Coşku heyecan doruğa çıkacak,
Melekler sevinip kanat çırpacak.
Göremeyen gözler gördüğü zaman,
“İşte Muhammed!” denildiği zaman,
Gözler Muhammed’e baktığı zaman,
Cennet’te Asrı Saadet olacak.
Peygamberimiz Kur’an okuyacak,
Kur’an’ın yorumunu yapacak,
Âyetlerin şifresini çözecek,
Kur’an mûcizesi gerçekleşecek.
Bu sohbette, kalpler olgunlaşacak,
Ruhsal makamlar bir bir aşılacak,
İnsanlık amacına ulaşacak,
Cemâlullah’a aday olunacak!..
14. CEMÂLULLAH
Cennet’in de ötesinde bir şey var,
Yüce Rabbimiz’in NUR CEMÂL’i var.
Cennet, ruhlara yetersiz kalacak,
Ruhlar, Cemâl aşkı ile yanacak.
Hazret-i Musa Tûr Dağı’nda iken,
Allah kelamını aşk ile dinlerken,
Cemâl aşkı ile cezbeye geldi,
“Göster Cemâlini, göreyim!” dedi.
Allah, “Sen Ben’i göremezsin” dedi,
“Cemâlime dayanamazsın” dedi.
“Bak! Dağ dayanırsa, sen de dayanırsın,
O zaman Cemâlim’e kavuşursun”.
Hazret-i Musa, çok çok isteyince,
Rabbimiz dağa tecelli edince,
Dağlar paramparça olup dağıldı,
Hazret-i Musa düştü bayıldı.
Fâni beden Cemâl’e dayanamaz,
Beden dağılır, bir tek hücre kalmaz.
Cennet’teki beden farklı olacak,
Ölümsüz maddelerden yaratılacak..
***
Cennet’te nefisler tatmin olacak,
Ruhlar ise yine garip kalacak.
Yüce Allah “Yiyin, için!” deyince,
“Ne isterseniz vereyim!” deyince,
Ruhlar bu hitaba âşık olacak,
Cemâlullah aşkı ile yanacak!
“Ya Rab! Seni isteriz! “ diyecekler,
“Bize Cemâlin göster!” diyecekler.
Ruhlar Allah aşkı ile yanarken,
Nefislerden geçip, Cemâl isterken,
Allah’ın yeni hitabı gelecek,
“Kullarım, sizden razıyım!” diyecek.
Bu hitapla ruhlar daha coşacak,
Cemâlullah aşkı ile yanacak.
“Sen’i isteriz, Sen’i!” diyecekler,
“Bize Cemâl’in göster!” diyecekler.
Ruhlar, yana yana olgunlaşırken,
Cemâlullah’a doğru yol alırken,
“Rabbûr-Rahim’den Selâm” denilecek,
Allah kullarına selâm verecek.
Bu selâmı tüm hücreler duyacak,
Tüm hücreler cezbeyle sarsılacak!
Cennet ehli “Allah!” diye yanacak,
Güzel Cennet, daha güzel olacak.
Tûr Dağı, Lenterâni aşılınca,
Kaabe Kavseyn’lere ulaşılınca,
Cennet ehli gerçek aşkı tadacak,
Ruhsal zevkler, nefisleri aşacak.
Gönül, yana yana kemal bulunca,
Ruhsal makamlar bir bir aşılınca,
Ruhsal seyrü-sülük tamam olacak,
Aradaki tüm perdeler kalkacak.
Takdir olunan şartlar oluşunca,
Ruhsal seyrü-sülük tamam olunca,
Mü’minler CEMÂLULLAH’ı görecek,
Cennet ehli murâdına erecek..
2. BÖLÜM
ÖLÜM VE SONRASI İLE İLGİLİ
GERÇEK RÜYALAR
1. MÂLİK BİN DİNAR
Mâlik bin Dinar, gençliğinde İslâm’ı tam yaşamak ve yüce Allah’a gerçek kul olmak
istiyor, ancak nefsini aşamıyor ve bu nedenle zaman zaman bunalıma giriyordu.
Derken evlendi, mutlu bir yuva kurdu ve ardından çok sevimli bir kız çocuğu dünyaya
geldi.
Mâlik, kızını aşırı derecede seviyor ve onu görmeden duramıyordu. Ama takdir-i
İlâhi’nin gereği kızı iki yaşına gelince âniden hastalandı ve babasının kolları arasında
can verdi.
Kızının âni ölümü üzerine şok olan Mâlik, çok sevdiği yavrusunu elleri ile kara toprağa
teslim etti, sonra evinde bir köşeye çekilip ağlamaya başladı.
Ağlarken uykuya daldı ve rüyâyı sâdıka denilen açık, net bir rüyâ görmeğe başladı.
Hazret-i İsrâfil Sûr’a üflüyor ve yeryüzü alt üst olup, içindekileri dışarı fırlatıyordu.
Mâlik bin Dinar da kendini ayakta buldu. Zebânileri görünce paniğe kapılıp kaçmaya
çalıştı ama karşısına Cehennem çıktı.
Ya Rab! Neler oluyordu! Cehennem patlayıp ateşini saçıyor, zebâniler günahkârları
yakalayıp, Cehennem’e atıyordu.
Mâlik bin Dinar, tir tir titreyip kendisinin de Cehennem’e atılmasını beklerken,
Zebâniler, “Ya Mâlik! Geri dön, senin ismin bizde yok” dediler. Biraz rahatlayan Mâlik
geri dönerken sevimli, nurlu, ancak çok zayıf biri ile karşılaştı. Ondan yardım
isteyince, zayıf kişi; “Bak! Ben çok zayıf olduğum için sana yardım edemem ama şu
tarafa git” diye yemyeşil bir kapıyı gösterdi.
Mâlik bin Dinar kapıya yaklaşınca, içeride küçük çocukların gülüp oynadıklarını gördü.
“Siz kimsiniz?“ diye sordu,
“Biz, küçük yaşta ölen çocuklarız, büyüklerin Mahşer yerindeki sorgulamalarının
bitmesini bekliyoruz“ dediler. O anda Mâlik bin Dinar’ın kızı da koşup geldi ve
babasının boynuna sarıldı.
Mâlik bin Dinar karşılaştığı olayları kızına anlatınca, kızı; “Babacığım! Zebânilerden
korkup kaçman, şu anda günahlarının çokluğuna işarettir.
Cehennem’den geri dön, burada ismin yok denilmesi ileride tevbe edip, gerçek Allah
dostu olacağına işarettir.
Gördüğün sevimli, nurlu ama çok zayıf kişi, senin imânındır ve şu anda imânın çok
zayıftır”.
O anda uyanıp, yerinden fırlayan Mâlik bin Dinar, doğruca banyoya koştu. Ağlaya
ağlaya gusül abdesti aldı. İki rekat tevbe namazı kıldı.
Sonra secdeye kapanıp, “Allah’ım beni affet, Sana dönüyorum, Sana gerçek kul
olacağım” diye yalvarmaya başladı.
Kul Mevlâ’ya dönünce, Rabbim diye secde edince, ağlayıp tevbe edince!..
O yüceler yücesi Allah kulunu affetmez mi?
Mâlik bin Dinar da af edilmiş ve Allah dostları arasına karışmıştı.
2. İMAM-I GAZÂLİ
Bir gün öğrencileri İmam’ı Gazâli’ye, “Hocam! Ölüm nedir? Bize özel olarak anlatır
mısın?” demişler.
Velâyet nûru ile ölümünün çok yakın olduğunu sezen İmam’ı Gazâli, “Men lem yezuk,
lem ya’rif” yani “Tatmayan bilmez ki! Önce kendim tadayım, sonra size anlatırım”
demiş.
Öğrencileri; “Aman hocam! Öldükten sonra sizinle nasıl bağlantı kurarız” dediklerinde,
Gülümseyerek, yalnızca “İnşâAllah” diye cevap vermiş.
Gerçekten aradan çok geçmeden İmam’ı Gazâli ölümü tatmış ve öldüğü gece
öğrencilerinin rüyâlarına gelerek,
“Allah dostları sözünü tutar. İşte, bugün ölümü tattım ve sözümü tutmak için rüyânıza
geldim” demiş.
“Abdestimi tazeleyip, sabah namazını kıldıktan sonra, yalnızca odama çekildim ve
ölüm meleği Azrâil’i beklemeğe başladım.
Lâilahe illallah diye zikir ederken, bir anda odamı nur kapladı ve bütün hücrelerim nur
oldu.
Başımı kaldırıp yukarı baktım. O nur’un etkisi ile evimin tavanı cam gibi şeffaf
olmuştu. Yattığım yerden yedi kat gökleri, melekleri, Cennet’i gördüm ve Cennet’teki
bir melek bana, ya imam! İşte köşklerin, işte makamın diye Cennet’teki yerimi
gösterdi.
Cennet’e bakarken, sevgili Rabbim’in İrci’ıy ilâ Rabbik (Rabbine dön) hitabını duydum.
O anda ruhum Allah aşkı ile cezbeye gelip, beden kafesinden fırladı ve ben kendimi
başka âlemlerde buldum.
Tekrar dünyaya döndüğümde, evimin çevresinde aşırı bir kalabalık gördüm. Onlara, ne
var? Ne oldu? Niçin toplandınız? diye ısrarla sorduğum halde hiçbiri ne yüzüme baktı
ne de bana bir cevap verdi.
İçeri girdim, hanımım ağlıyordu. Ona da aynı şeyleri sordum ama o da cevap
vermeyince, az önce yatmakta olduğum odama girdim ve yerde yatan bedenimi
görünce,
Hem öldüğümü, hem de insanların niçin benimle konuşmadığını anladım”.
Bazı öğrencileri, “Hocam, yerde yatan bedenimi görünce öldüğümü anladım diyorsun.
Peki sen başka, bedenin başka bir şey mi?”
İmam-ı Gazâli gülümseyerek, “İnsanın aslı, özü, gerçek ve kalıcı kişiliği Ruh’tur.
Ruhsuz beden, kesilen kol, bacak gibi cansız bilinçsiz et, kemik yığınıdır”.
Yine bazı öğrencileri, “Hocam, o daracık, karanlık kabirde Kıyâmete kadar nasıl
yatacaksın?”
“Ah yavrum!” demiş. “Eğer kabirler dışarıdan göründüğü gibi dar, karanlık ve sıkıcı
olsaydı, Allah dostları birer zindan mahkûmu gibi oraya atılır mıydı?
Ana karnına göre dünya ne kadar geniş, güzel ve aydınlık ise, dünyaya göre
kabirlerimiz de çok daha geniş, güzel ve aydınlık” demiş ve sonra,
“Yakınlarım beni kabrimde bekliyor” diye ayrılıp gitmiş.
3. SELMA HANIM
Güler yüzü, güzel ahlakı ile her açıdan örnek bir kadın olan Selma Hanım, temizlik
işlerinde evhâma yakın derecede aşırı titiz davrandığından, genelde namazlarını biraz
geç kılardı.
Selma Hanım’ın diğer bir özelliği de çok açık, çok net rüyâlar görür, bunları kendi
yorumlar ve rüyâlarının çoğunun doğruluğuna tanık olurdu.
Bir gece yine rüyâsında kendisinin öldüğünü, sonra teneşir üstünde yıkandığını,
bembeyaz kefenlere sarıldığını, tabutun içine sırt üstü yatırılıp, helâllık alındıktan
sonra cenaze namazı kılınmak üzere bir câmiye götürüldüğünü ve musallâ taşının
üstüne konulduğunu görüyor.
Kendisini yıkayanları, tabutunu taşıyanları ve cenaze namazını kılanları açıkça gören
Selma Hanım, kabristana yaklaşıpta açılan mezarını gördüğü an, aşırı derecede
korkuya kapılıp yakınlarına, “Ne olur! Beni burada yalnız bırakmayın!” diye
yalvarmaya başlıyor.
Tabii ki sesini duyan olmuyor ve Selma Hanım en yakınları tarafından mezara
indirildikten sonra üzeri toprakla örtülüyor.
Yakınları, komşuları “Son görevimizi yaptık” diye onu kara toprağın altında yalnız
bırakıp dönerlerken Selma Hanım,
Arkalarından bakıp ağlıyor ve aşırı derecede korkuya kapılıp âdeta şok oluyor.
Bir anda şimşek çakar gibi çok parlak bir ışık beliriyor ve Münker-Nekir denilen
melekler karşısına dikiliveriyor.
Melekler Selma Hanıma dönerek, gök gürlemesi gibi bir sesle “Rabbin kim?” diye
soruyorlar.
Henüz üstündeki ölüm şokunu atamayan ve melekleri gördüğü an aşırı derecede
korkan Selma Hanım, korku ve heyecandan Allah ismini hatırlayamıyor ve meleklere
cevap veremiyor.
Melekler çok daha gür sesle tekrar tekrar “Rabbin kim?” diye soruyorlar.
Allah ismini hatırlayamayan Selma Hanım, korkudan çılgına döndüğü ve tüm ümitlerini
yitirdiği an,
Mezarın içinde çok nurlu bir varlık beliriveriyor ve Selma Hanıma, “Rabbim Allah de!”
diyor.
Bir anda kendine gelen Selma Hanım, “Rabbim Allah! Rabbim Allah!” diye bağırıyor ve
korkuları hafiflemeye başlıyor.
Mezarındaki nurlu varlığın yardımı ile diğer soruları da cevaplıyor ve Münker-Nekir
melekleri gülümseyerek ayrılıyorlar.
Kabirdeki sorgulamanın bitmesi ve Münker-Nekir meleklerinin gitmesi ile üstündeki
korkuları atan ve çok rahatlayan Selma Hanım, en korkulu ânında yanına gelen ve
mezarını nur gibi aydınlatan varlığa..
“Canımdan çok sevdiğim evlâtlarım, kardeşlerim, eşim, dostlarım beni yalnız bırakıp
gittikleri ve meleklerin Rabbin kim? diye sordukları en kritik, en korkulu ânımda
yanıma geldin ve bana yardım ettin.
Allah aşkına sen kimsin?” diye soruyor.
O nurlu varlık şöyle diyor; “Ben senin kılmış olduğun beş vakit namazım. Sen beni
güzelce kıldığın için, yüce Allah beni güzel ve nurlu bir şekilde sana yardım etmem
için gönderdi. Kıyâmete kadar seni yalnız bırakmayacağım”.
Bunun üzerine Selma Hanım; “Peki ama, neden geç geldin? Sen gelinceye kadar, ah!
Ben ne kadar korktum” deyince,
Nurlu varlık; “Sende beni biraz geç kılardın” diye cevap veriyor.
4. ŞEHİTLER ÖLMÜYOR
Abdülkâdir iki aylık hamile eşi ile sabah kahvaltısı yaparken, Minârelerden acı acı
Salâlar veriliyor ve ardından..
Komşu kasabaya düşmanın baskın yaptığı bildiriliyor ve Allah aşkına eli silah tutanların
Merkez Câmii önünde toplanması isteniyordu.
Bir anda tıkanan ve ağzındaki lokmayı güçlükle yutan genç, eşine dönerek; “Düşman,
benim din kardeşlerime saldırırken..
Ben evde oturamam! Ne olur bana hakkını helal et” diyor ve silahını kaptığı gibi
Merkez Câmiinin önüne gidiyor.
Aylar sonra eşinin şehit haberini alan genç hanım, ben bu acıya dayanamam diye
bağırıp çağıracağı anda Hazret-i Âmine’nin de Peygamberimizi babasız doğurduğunu
hatırlayınca!..
“Allah’ım bana sabır ver. Âhirette eşimden ayırma ve karnımdaki yavrumu sâlihlerden
eyle” diye dua ediyor.
Aradan aylar geçiyor ve ana karnında yetim kalan çocuk dünyaya geliyor.
Beş yaşına kadar annesinin yanından hiç ayrılmayan ve Baba diye bir şey bilmeyen
çocuk, beş yaşından sonra dışarı çıkmaya başlıyor ve yaşıtlarının “Baba! Baba!” diye
birilerine koştuklarını görünce, ağlayarak eve geliyor ve annesine…
“Anne! Arkadaşlarımın hepsinin babaları var da neden benim babam yok?” diye
soruyor.
Bir anda çok duygulanan ve göz yaşlarını tutamayan annesi; “Yavrum! Senin de baban
var ama çok uzaklara gitti” diye cevap veriyor.
Ara sıra aynı soruyu soran ve aynı cevabı alan çocuk, zamanla gerçeği öğreniyor ve
annesini üzmemek için bu konuyu kapatıyor.
***
Aradan yıllar geçiyor ve çocuk 12 yaşına gelince eline bir şiir geçiyor. Bu şiirde kendini
bulan çocuk, eve gelip odasına kapanıyor ve ağlayarak okumaya başlıyor.
Anne! Anne! Babam yok mu? Nerde kaldı gelmedi?
Gözlerimden akan yaşı, hiç kimseler silmedi!
Ben büyüdüm, beni görüp murâdına ermedi!
Geçti anam, geçti artık, ağlamanın zamanı
Çok bayramlar geldi geçti, bir elbise görmedim!
Çok geceler aç yattım, hiç kimseler bilmedi!...
Yavrusunun okuduğu şiiri dışarıda gizlice dinleyen ve çok duygulanan anne, birden
içeri giriyor ve yavrusunun boynuna sarılıp ağlamaya başlıyor.
Ana-oğul ağlaşırken bir ara uykuya dalan çocuk, rüyâsında babasını görüyor ve “Baba!
Sen ölmedin mi?” diye soruyor.
Babası; “Yavrum ben ölmedim! Ben şehit oldum! Şehitler ölmez ki” diyor ve sonra,
“Üstünde kul hakkı olmayan arkadaşlarım, diledikleri an Cennet’in içene girip
gezerken,
Benim üstümde kul hakkı olduğundan, Cennet’in kapısına kadar gittiğim halde içeri
giremiyorum!”
Çocuk; “Babacığım! Üstünde nasıl bir kul hakkı var” deyince, babası; “Komşumuz
Hasan Amca’ndan ödünç olarak bir tas un almıştım. Onu ödeyemeden şehit oldum.
Annen o tası biliyor” diyor.
Sevinçle uyanan çocuk, “Anne! Ben babamı gördüm. Babam ölmemiş, şehit olmuş”
diyor, gördüğü rüyâyı anlatıyor ve sonra..
“Anneciğim, o tasa un doldur da Hasan Amca’ya götüreyim, babam Cennet’e girsin”
diyor.
Annesi tası hazırlayınca, koşarak Hasan amcasına gidiyor, gördüğü rüyâyı anlatıyor ve
“Hasan Amca, ne olur babama hakkını helal eder misin?” deyince,
Hasan Amca ağlayarak çocuğu kucaklıyor. “Unu aldım, kabul ettim, babanın borcu
ödendi ve ona bütün hakkım helal olsun” diyor.
Sonra, “Bu benden size hediye olsun” diye, elindeki un dolu tası tekrar çocuğa
veriyor. Ayrıca o anda cebinde ne kadar parası varsa, hepsini çocuğun cebine koyuyor.
5. BİR BABANIN VASİYETİ
Ticaret amacı ile deniz aşırı uzak ve tehlikeli bir yolculuğa çıkma zorunluluğunda olan
Basralı bir işadamı, ayrılırken eşine, “Ben kendim okuyamadım. Ama yavrumu ehli
Kur’an olarak yetiştirmek istiyordum. Eğer bu tehlikeli yolculuktan geri dönemez ve
gurbet ellerde ölüp kalırsam, yavrum Yusuf’umu ehli Kur’an olarak yetiştirmeni
istiyorum ve sana güveniyorum” demiş.
Birbirlerini çok seven ve çok mutlu olan bu eşleri ölüm ayırmış ve küçük Yusuf yetim
kalmış.
Aradan yıllar geçmiş ve yetim Yusuf 7 yaşına gelince, annesi onu kucağına almış ve
ağlayarak, “Bak yavrum! demiş: Rahmetli babanın vasiyeti var. Seni ehli Kur’an olarak
yetiştirmemi istemişti ve ben de ona söz vermiştim. Allah nasip ederse, yarın seni
Kur’an kursuna götürmek istiyorum. Ne dersin?”
Çocuk: “Anneciğim babamın vasiyetini yerine getir ve beni Kur’an kursuna yazdır.
İnşâAllah ehli Kur’an olarak yetişirim” demiş.
Sabah namazından sonra, yavrusunu güzelce tertemiz yıkamış, en güzel çamaşırlarını
giydirmiş, kahvaltısını hazırlayıp karnını doyurmuş ve sonra tekbîr getirerek yetim
Yusuf’unu kucağına almış, “Allah’ın Kitab’ı olan Kur’an’ı okumaya gidecek olan
yavrumu yolda yürütemem” diye Kur’an kursuna kadar kucağında taşımış.
O gün çok duygulanan kadın, yatsı namazından sonra kocasını hatırlayarak, “Ahh! Bu
günleri görmedi” diye çok ağlamış.
Ağlayarak yatan kadın, gece rüyâsında kocasını neş’eli görmüş. Kocası, “Allah senden
razı olsun” diye önce hanımına dua etmiş ve sonra…
“Ah! Kabrim çok dar, çok sıkıcı ve çok karanlıktı” demiş. “Ama bu sabah birden bire
kabrim genişledi ve nurlandı. Meleklere bunun nedenini sordum”.
Dediler ki:
“Arkandan kalan yavrunu annesi bugün Kur’an kursuna götürdü. Senin yavrun hocanın
önünde diz çökerek Bismillahirrahmanirrahim deyince, Allah’ın çok hoşuna gitti.
Yavrusu benim adımı anıp, benim Kitabımı okurken, mezarda yatan babasına azap
etmekten haya ederim dedi ve hemen kabrin genişleyip nurlandı”.
Ağlayarak uyanan kadın, kocasının ruhuna bir Fatiha okuyup yatmış ve uyumuş. Bu
defa da kendisini Sırat Köprüsü’nün başında görmüş.
Cehennem’den yükselen alevlerin arasından, yana yana, düşe kalka ve korkunç
çığlıklar atarak Sırat Köprüsü’nü geçmeye çalışanları görünce çok korkmuş. Ah!.. Ben
nasıl geçerim diye düşünürken, yanına iki melek gelivermiş ve ona;
“Sen Allah’ın Kitabını okumaya giden yavrunu yolda yaya yürütmedin, kucağında
taşıdın.
Biz de bugün seni Sırat Köprüsü’nde yaya yürütmeyeceğiz” demişler ve bir anda kuş
gibi uçurup Cennet’e götürmüşler.
6. ASIR SÛRESİ
Yüce Allah buyuruyor:
“Asr’a (zamana) yemin olsun ki, insan kesinlikle hüsranda (zararda)dır. Ancak imân
edenler, sâlih amel işleyenler, hakkı tavsiye edenler ve sabrı tavsiye edenler
(hüsrandan kurtulanlar)dır.”
Vel-asr’i kelimesinin başındaki vav harfi yemin içindir. Yüce Allah asr’a yemin ediyor
ve insanın kesinlikle hüsranda olduğunu bildiriyor.
Asır ne demektir?
Sözlükte, uzunca bir zamana asır denir. Ayrıca yüz yıllık bir döneme ve ikindi vaktine
de asır denir.
Örneğin; 21. asır (21. yüzyıl) ve salâtül asr (İkindi Namazı).
Asır kelimesi, el-asr şeklinde elif-lam ile geldiğinde, belirli bir zaman anlamına gelir.
Müfessirlerin en kuvvetli görüşüne göre, vel-asr’ideki elif-lam ahd içindir ve yüce Allah
Asrı Saadete yemin etmektedir.
Sevgili Peygamberimizin sahâbeleri ile birlikte peygamber olarak yaşadığı 23 yıllık
döneme Asr’ı Saadet denir.
Dünya insanlık tarihinde eşi, benzeri olmayan o mutlu dönem, Allah katında çok
değerli olduğundan…
Yüce Allah Asr’ı Saadet’e yemin ederek, dikkatleri o döneme çekiyor ve insanların
inanç ve yaşantılarında yalnızca o dönemi örnek almalarını bildiriyor.
Hüsran ne demektir?
Bir kişinin ticari işlerinde zarar edip, ana sermayesini tamamen batırıp, iflâs etmesine
hüsran denir.
Ruhlar âleminde yüce Allah’ın, “Ben sizin Rabbiniz değil miyim?” sorusuna, “Evet
Rabbimizsin” diye cevap veren ve fıtrî (doğal) imâna kavuşan Ruhlar,
Ne yazık ki! Et, kemik yığınına bürünüp insan şeklinde bu geçici âleme geldiklerinde,
genelde yalan dünyaya aldanıp fıtrî (doğal) imânlarını, yani mânevî sermayelerini
batırıp iflâs etmektedirler.
İşte, yüce Rabbimiz vel-asr süresi ile bizleri uyarıyor, hüsrandan kurtuluşumuzun
ancak bu dört temel ilkeye yani, imân, sâlih amel, hakkı tavsiye ve sabrı tavsiyeye
bağlı olduğunu bildiriyor ve bunların uygulanması konusunda, tek adres olarak Asr’ı
Saadet’i gösteriyor.
7. İMÂN NEDİR?
Sözlükte; kesinleşen inanca imân denir.
Hak dinlere göre ise, Allah’a ve imân’ın diğer ilkelerine kesinlikle inanıp, kalben
tasdik ve dil ile itiraf etmeye imân denir.
İmân edene MÜ’MİN denir. Bir mü’min imânına bağlı olarak yaşar ve son nefesinde
âhiret âlemine imân ile giderse, Allah katında imânı kesinleşir ve “Ancak mü’minler
kardeştir” ayetinin gereği..
Dünyadaki mü’min kardeşlerinin her çeşit hayır dualarından yararlanır ve arkasından
sürekli sevaplar gelir.
Allah korusun, günahlarının çokluğundan dolayı Cehennem’e girme zorunluluğunda
kalsa bile, orada sürekli kalmaz, günahlarından arındığı an, Cehennem’den çıkarılır ve
Cennet’teki mü’min kardeşlerine kavuşur.
Ya inanmayanlar? İşte onların işi gerçekten çok zor!
Çünkü aşırı servetleri ve sınırsız yetkileri olsa da! Devletin en üst makamlarında
otursalar da! Dünyanın en güçlü ordularının başında olsalar da! Hücrenin çekirdeğini
didik didik araştırıp, kromozomların, genlerin şifrelerini çözmeye çalışsalar da!..
Yüce Allah’ın koymuş olduğu, “Her canlı ölümü tadacaktır” kanununu yürürlükten
kaldırmaya güçleri yetmeyeceğinden, takdir edilen ömürleri bitince, bu ilâhi kanun
gereği ölecekler ve kara toprağa girecekler.
Ya sonra? Sonrası daha korkunç!..
İlk defa yaratılmaları ve ana karnından çıkıp, dünyaya gelmeleri isteklerine bağlı
olmadığı gibi…
Kıyâmet olayından sonra yeniden yaratılıp, kabirlerinden fırlamaları da isteklerine
bağlı olmayacak ve onlar tıpış tıpış Mahşer’de toplanacak, sonra yargılanıp hak
ettikleri cezalara çarptırılacaklar.
Peki, bunlar neden Allah’a inanmıyorlar?
İşte, bunun cevabı, çok güç! Yani inanmamak çok güç! Çünkü eski çağlarda, ta! Nuh
Kavmi ile başlayan inkârcılık, putçuluk hareketi, ne akıl, ne mantık açısından ve ne de
bilimsel açıdan ortaya bir gerekçe koyamadıklarından, inanmamak gerçekten çok
güç!..
Diğer yandan eşyanın tabiatına ters düşen inkârcılık, akıl ve mantıkla
bağdaşmadığından ve insanın doğası ile örtüşmediğinden, doğal olarak inkârcılar
ruhsal açıdan tatmin olup, huzur bulamadıklarından…
Aynı tür oyuncaklardan bıkan çocuklar gibi, eski çağlarda Nuh Kavmi döneminde
başlayan ve uzay çağına kadar gelen inkârcılar da, aynı tür sahte ilahlardan bıkarak,
her dönemde başka başka ilâhlar icat etmişlerdir.
İlâhlaştırdıkları kişilerin adına diktikleri putların önünde duygusal söylemler, renkli ve
görkemli törenlerle geçici olarak az çok nefsânî duygularını tatmin etseler de!..
Ruhsal açıdan tatmin olamadıkları ve mânevî huzuru bulamadıkları için hırçın,
acımasız ve hoşgörüsüz olurlar. Özellikle güçlü oldukları dönemlerde insan hakları, din
ve inanç özgürlüğü gibi temel ilkeleri kısıtlayarak ve çifte standart uygulayarak,
gerçek mü’minlere her türlü baskı ve zorbalığı yapmaktan çekinmezler.
***
Yüce Allah şöyle buyuruyor:
“Ey insanlar! Siz ve sizden öncekileri yaratan Rabbiniz’e ibâdet (kulluk) edin ki,
korunanlardan olasınız”(Bakara, 21).
Yüce Allah bu âyetinde, “Ey insanlar! Irkınız, renginiz, diliniz ve önceki sapık
görüşleriniz ne olursa olsun, sizi ve sizden önceki bütün varlıkları yaratan, sizin ve
bütün âlemlerin Rabbi olan Allah’a ibâdet (kulluk) edin ki dünyada günahlardan ve
âhirette Cehennem’den korunanlardan olasınız” buyuruyor.
Sevgili kardeşlerim! Ön yargılardan arınan ve sağ duyusu ile düşünen bir insan..
Bizi ve bizden önceki bütün varlıkları yaratan, bizim ve bütün âlemlerin Rabbi olan
yüce Allah’tan başkasına kul olabilir mi? Onlara tapınabilir mi?
Sapık görüşlerin, sapık ideolojilerin kurbanı olabilir mi? Sapık rejimlerin din karşıtı katı
kurallarına din gibi bağlanabilir mi?
Ey nefsinin tutsağı olan zavallı insan! Lütfen başını kaldırıp, Güneş’e, Ay’a ve
yıldızlara bak!
Soluduğun havaya, içtiğin suya ve yediğin gıdalara bak! Bastığın toprağa ve bedensel
yapına bak!
Her şeyin aynı maddelerden (atomlardan) yaratıldığını, her şeyin aynı ilâhi kurallara
bağlı olduğunu ve her şeyin hal dili ile Allah bir dediğini anlarsın.
Bir de atomlar âlemine bakalım!
Madde âleminin temel yapısını oluşturan ve hayal edemeyeceğimiz kadar küçücük
varlıklar olan atomlar, yüce Allah’ın birliğini ve kudretini gösteren kesin kanıtlardır.
Elimize bir toplu iğne alalım ve bu iğnenin ucunda milyonlarca atom bulunduğunu
düşünelim!
Bu küçücük atomların bir de çekirdeği var. Çekirdek atomun çapından tam 100 Bin
defa daha küçük olduğundan, atomla çekirdek arasında korkunç bir boşluk vardır. Eğer
bu boşluk olmasaydı koskocaman dünyamız küçücük bir tepecik kadar olur ve bir çay
kaşığı toprağı onlarca tır taşıyamazdı.
Diğer yandan, bu küçücük atomların küçücük çekirdeklerinde artı elektrik yüklü
protonlarla, yüksüz nötronlar ve çekirdeğin etrafında hızla dönen eksi elektrik yüklü
elektronlar var.
Allah katında zerre ile küre (atom ile yıldız) arasında bir fark olmadığından, atomun
çekirdeğine korkunç bir enerji depolamış ve atomun çalışma sistemini belirli kurallara
bağlamıştır.
Atomun çalışma sistemini düzenleyen ilâhi kurallardan bazıları şunlardır;
Gezegenleri Güneş sisteminde tutan kuvvet gibi, atomları bir arada tutan Çekim
Kuvveti.
Çekirdeğin etrafında, ışık hızının yaklaşık yarısına yakın bir hızla dönen elektronların
dağılmalarını önleyen Elektro Manyetik Kuvvet.
Çekirdekteki protonlar aynı işarette elektrik yüklü oldukları halde, birbirlerini
itmeden yakın mesafede durmalarını sağlayan Nükleer Kuvvet gibi…
Atomlar ister katı, ister sıvı ve ister gaz halinde olsun, yüce Allah’ın koymuş olduğu
sistemin dışına çıkamaz ve kendiliğinden başka bir düzene geçemez.
Yerler, gökler ve madde âlemindeki bütün varlıklar, atomlardan meydana geldiğine
göre,
Atomlar için geçerli olan kurallar, yerler gökler ve bütün varlıklar için de geçerlidir ve
yüce Allah, bütün âlemlerin Rabbidir.
Canlılar âlemine baktığımızda!
İster bitki, ister hayvan ve ister insan olsun, canlılar da atomlardan meydana
gelmektedir.
Hayat ilâhi bir sırdır. Yüce Allah dilediği an, dilediği toprak maddelerine (atomlara)
hayat verip, onları canlı varlıklar şekline dönüştürdüğü gibi,
Dilediği anda, dilediği canlı varlıklardan hayatı alıp onları tekrar toprak maddelerine
(atomlara) dönüştürür.
Yüce Allah’ın hayat verdiği toprak maddeleri (atomlar) bitki kökleri tarafından emilip,
canlı organizma yolu ile organik maddelere dönüşerek, canlı bedenlerde, canlı
hücreler olurken…
Yüce Allah’ın hayatına son verdiği canlı hücreler ve canlı bedenler de, çürüme olayı
dediğimiz fiziksel ve kimyasal parçalara bölüne bölüne tekrar aslına yani toprak
maddelerine (atomlara) dönüşürler.
Ey insanoğlu! Allah aşkına ön yargıdan arın ve düşün! Şu anda yaşın ve işin ne olursa
olsun! Malın, mülkün, makamın, rütben ve yetkin ne olursa olsun!
Atom yığınlarından oluşan geçici bir görüntüsün!
Çünkü sen de atom yığınlarından yaratıldın. Sen de döl yatağında yattın ve oradan
dünyaya geldin.
Çocukluk ve gençlik dönemlerin nasıl hayal gibi geçti ise bugünün de, geleceğin de
hayal gibi geçecek ve SEN kendini kara toprakta bulacaksın!..
Senin gibi atom yığınlarından oluşan geçici görüntüleri ilâhlaştırıp, putlaştırma!
Çevrendeki geçici görüntülere aldanma!
Nefsini aş!, Çevreni aş!, Atom yığınlarını aş! Ve seni yaratan Rabbine ulaş!..
8. AMELİ SALİH NEDİR?
Sözlükte; yararlı, yararsız her çeşit iş ve davranışa amel denir. Fesadın zıddı olan
güzel ve doğru şeylere de sâlih denir.
İslam’a göre ise; gösterişten uzak, yalnızca Allah rızası için ihlâsla yapılan ve aynı
zamanda Allah’ın emir ve rızasına uygun olan her çeşit güzel, hayırlı iş ve sözlere
AMELİ SALİH denir. Allah’ın emir ve rızasına ters düşen her çeşit çirkin, hayırsız iş ve
sözlere de AMEL’İ SEYYİ’E denir.
Ameli sâlih işleyen sevaba kavuşurken, amel’i seyyi’e işleyen de günaha girer.
Ameli sâlih denilince, öncelikli olarak Allah’ın emirleri olan farzlar gelir ve bu
farzların başında da yine öncelikle beş vakit namaz gelir.
Nedenine gelince!..
İmâna en yakın ibâdet namaz olduğu gibi, Mahşer’de imândan sonra ilk sorgulama beş
vakit namazdan olacaktır.
Sevgili Peygamberimiz buyuruyor:
“Namaz, dinin direğidir. Kim ki namazını dosdoğru güzelce kılarsa dinini dikmiş
(ayakta tutmuş), kim de namazını terk ederse (kılmazsa) dinini yıkmış olur”.
Bu hadisi şerifin içeriğini düşündüğümüzde, tüyler ürpertici korkunç bir gerçek ortaya
çıkıyor ki,
Beş vakit namazı kılmayan kişi, kendi eli ile DİNİ’ni yıkmış oluyor.
Sevgili kardeşlerim! Beş vakit namazı kılmayan ve elleri ile dinini yıkan, tahrip eden
kişinin ufak tefek hayırlar yaptım diye övünmesi, gerçekten anlamsızdır.
Diğer yandan, yapılan her çeşit hayırlı işlerin, hayırlı sözlerin ve hayırlı davranışların
ameli sâlih olması için,
Güzel bir niyetle, bilinçli, ihlâslı yapılması ve özellikle Allah’ın emir ve rızasına uygun
olması şarttır.
Örneğin; Güzel bir niyetle, bilinçli, ihlâslı ve Allah’ın emri doğrultusunda kılınan
namaz, ameli sâlih olup, karşılığında hem Allah’ın rızasına ve hem çok büyük
sevaplara kavuşulurken..
Bilinçsiz, ihlâssız ve Allah’ın emirleri gözetilmeksizin çok acele baştan savarcasına
kılınan namazlar, ameli sâlih olmaktan çıkar ve karşılığında sevap alınamaz.
Çocukların sünnet olmaları ve bekârların evlenmeleri sünnettir. Yani ibâdettir ve
ameli sâlihtir.
Ancak, sünnet ve evlenme cemiyetleri, Allah’ın emir ve rızasının dışına çıkılarak sazlı,
cazlı ve içkili bir ortamda yapılırsa, ibâdet ve ameli sâlih olmaktan çıkar, ameli
seyyi’e olur ve bunları yapanlar korkunç günahlara girer.
Bir örnekte parasal ibâdetten verelim!..
Dinimizde zekât farzdır ve İslâm’ın beş temel ilkesinden biridir. Ancak, gerek zekâtın
ve gerekse zekât dışında yapılan diğer hayırların, helal ve meşru kazançtan olması
şarttır.
Helal ve meşru kazançla elde edilen mal ve paralarla yapılan hayırlar ameli sâlih olup,
karşılığında çok büyük sevaplar kazanılırken..
Allah’ın kesinlikle yasakladığı başta alkollü içkiler olmak üzere yenilmesi, içilmesi ve
giyilmesi haram olan şeyleri satanların, rüşvet alanların, parasını çalıştırmayıp faize
yatıranların, uyuşturucu ticareti yapanların, barlarda, pavyonlarda ve içkili
gazinolarda çalışanların yaptıkları hayırlar(!) ameli sâlih olmayıp, amel’i seyyi’e’dir ve
karşılığı yine günahtır.
Namaz, oruç gibi bedensel ibâdetler; zekat, kurban ve nafile sadakalar gibi parasal
ibâdetler; Kur’an okuma, zikir yapma ve emr’i bil ma’ruf gibi sözlü ibâdetler amel’i
sâlih olup, karşılığında sevaplar kazanıldığı gibi..
Allah korkusu ile bir günah’ı terk etmek de, amel’i sâlih’tir ve karşılığında çok büyük
sevaplar vardır.
Örneğin; alkol, uyuşturucu kullanan, kumar oynayan bir kişinin Allah korkusu ile
bunları terk etmesi, amel’i sâlih’tir.
Açık saçık gezen bir bayanın, Allah korkusu ile örtünmesi amel’i sâlih’tir.
Bir kişinin Allah korkusu ile sazlı, cazlı düğüne gitmemesi amel’i sâlih’tir.
Kötü yola ya da geneleve düşen bir kadının, Allah korkusu ile o işi terk etmesi amel’i
sâlih’tir.
Aşırı öfkelenen, aşırı sinirlenen kişinin, Allah korkusundan dolayı sabır etmesi amel’i
sâlih’tir.
Örnekleri çoğaltabiliriz ama bunlarla yetinelim ve bir hususu özellikle belirtelim!..
Her amel’i sâlih’in karşılığında hayal edemeyeceğimiz kadar büyük sevaplar vardır ve
bunlar amel defterimize yazılmaktadır.
9. HAKKI TAVSİYE
Dalgalara kapılıp sürüklenen bir gemi, kıyıya çarpıp parçalansa ve içindeki yolcular
denize dökülse!..
Kıyıda bulunanlar derhal koşuşup onları kurtarmaya çalıştıkları gibi…
Gerçek mü’min’ler de günah dalgalarına kapılıp, Cehennem’e doğru sürüklenen ve
Gayya deryasına atılacak olan insanları tüm güçleri ile kurtarmaya çalışırlar.
Çünkü Allah’a inanan ve inancı doğrultusunda yaşayıp, ruhsal huzura kavuşan
mü’min’ler, inançlarından kaynaklanan şefkat duygusu ile diğer insanların da ruhsal
huzura kavuşmasını isterler ve bu nedenle…
“Bana ne?” diye bir kenara çekilip oturamazlar. Her çeşit olumsuzluklara katlanarak
ve hakaret içeren sözleri sineye çekerek, günah dalgalarına kapılıp, Cehennem’e
doğru sürüklenen insanları kurtarmaya çalışırlar.
İşte, hakkı tavsiye budur. Günah işleyenleri uyarmak, doğruları söylemek ve insanları
Allah yoluna dâvet etmektir.
Hakkı tavsiye etmek, yüce Allah’ın emridir ve mü’min’lerin inancından kaynaklanan
şefkat duygusunun gereğidir.
Ancak, hakkı tavsiye edenlerin!..
İyi niyetle ve samimi bir yaklaşımla hareket etmeleri, gerçekçi, yapıcı olmaları ve
kesinlikle tartışmalara, inatlaşmalara girmemeleri çok önemlidir.
Diğer yandan, tavsiye ettikleri konuları çok iyi bilmeleri şarttır. Çünkü bilmediği
konulara girenler, kulaktan duyma yalan, yanlış asılsız hikâyeleri, hûrafeleri ve
uydurma bidatleri, din adına tavsiye etmeye kalkışanlar…
Kaş yapayım derken, göz çıkaranlar gibi, hakkı tavsiye edeyim derken, bâtılı tavsiye
edip, insanları dinden daha da uzaklaştırırlar.
Sevgili din kardeşlerimin bu duruma düşmemeleri ve sevap kazanayım derken, günaha
girmemeleri için,
Ya doğrudan temel fıkıh kitaplarından okuyup, anlayabildiklerini ya da İslâmi yaşantısı
ile sözüne güvenilir din âlimlerinden dinlediklerini anlatmakla yetinip, ayrıntıya
girmemelidirler.
İslâm’da, erkek-kadın bütün Müslümanlara ilim (dini bilgileri) öğrenmek farzdır. Her
bilim dalının öncelikli konuları olduğu gibi,
İslâmi bilgilerin öncelikli konuları da farzları, vâcipleri, sünnetleri öğrenip yaşamak ve
haramları, mekruhları öğrenip, onlardan sakınmaktır.
İşte, İslâm’ın öncelikli konuları olan farzları, vâcipleri, sünnetleri öğrenip, yaşayanlar
ve haramlardan, mekruhlardan sakınanlar..
Diğer insanlara hakkı tavsiye ederken, önemsiz konularla oyalanmayıp, öncelikli
konulara ağırlık verirler ve insanlara yararlı olurlar.
10. SABRI TAVSİYE
Yüce Rabbimiz bu mübarek Asır sûresinde, insanın kurtuluşunun ancak dört temel
ilkeye bağlı olduğunu bildiriyor. İşte bu dört temel ilkeden biri ve sonuncusu
SABIR’dır.
Çünkü her işin başı sabır olduğu gibi, sonu yine sabırdır ve işin hayırlı olması sabra
bağlıdır.
Sevgili Peygamberimiz; “Acelecilik şeytandan ve te’ennî (sabırla hareket etme)
Rahman’dandır” buyuruyor.
İyi düşünmeden, acele başlanan ve acele yapılan işlere şeytan karıştığından sonu
hayırlı olmaz.
İyi düşünülen, sabırla başlayan ve sabırla yapılan işler ise, Rahmânî olduğundan, sonu
hayırlı olur ve kişi sevinerek Allah’a şükreder.
Hadiste bildirildiği gibi, imânın yarısı sabır, yarısı şükürdür. Kim de sabırla-şükür bir
arada bulunursa, o kişinin imânı tamdır.
Sevgili Peygamberimiz; “Her işin hayırlısı ortasıdır” buyuruyor.
Acelecilik ile tembelliğin tam ortası olan SABIR, gerçekten insanlar için en hayırlı
olanıdır.
Çünkü sabır, nefsin aşırı istekleri ile aceleciliği engelleyen doğal frendir.
İnsanı bir araca benzettiğimizde!..
Bu aracın direksiyonu akıl, gazı nefsânî istekler ve freni sabırdır.
Freni patlayan araç, hem kendisi, hem diğer araçlar için tehlikeli olduğu gibi,
Sabrı patlayan insan da, hem kendisi ve hem diğer insanlar için tehlikeli olur.
Aracın frenini kontrol ettiğimiz gibi, sabır frenimizi de kontrol edelim ve diğer
insanlara da sabır frenini kontrol etmelerini tavsiye edelim. İşte! Sabrı tavsiye budur.
Ancak, sabrı tavsiye ederken de dikkatli olalım ve kaş yapalım derken, göz
çıkarmayalım!..
Her işimizin bilinçli, ihlâslı, ve Allah’ın emri doğrultusunda olması gerektiği gibi,
Sabrı tavsiyenin de aynı kurallar doğrultusunda olması zorunludur. Aksi halde, sevap
ararken günaha gireriz.
Şöyle ki:
Barda, pavyonda çalışan bir kadın, ben bu hayattan bıktım! Bu işi bırakacağım!
dediğinde,
Aman! Biraz daha sabret, bak ne güzel para kazanıyorsun demek..
Sazlı, cazlı, düğün salonunda gönlü sıkılan ve eve dönmek isteyen eşine,
Aman! Biraz daha sabret, biraz daha eğlenelim demek..
Başını açarak okumak istemeyen kızına!..
Aman! Biraz daha sabret, diplomanı al demek…
Bunlara benzer durumlarda sabrı tavsiye etmek, kaş yapayım derken göz çıkarmak,
sevap kazanayım derken, günaha girmek yani insanları günaha, suça ve Allah’a isyana
teşvik etmek demektir.
İnsanların öncelikle kendilerinin sabır etmesi ve sonra başkalarına sabrı tavsiye etmesi
gereken hususlar genelde üç ana bölümden oluşur.
1- İmân ve İbâdette
Aceleci ve sabırsız kişi, imânında sâbit kalamaz. İnanç açısından başına gelen en hafif
baskılara, olumsuzluklara katlanamaz. Allah korusun bir anda her şeyini kaybedebilir.
Sabırsız kişi, namazını güzelce huzurla kılamadığı gibi, oruç ve diğer ibâdetlerini de
gereği gibi yapamaz. Yapısından kaynaklanan acelecilikten dolayı, câmide, sohbette
sıkılır.
2- Haramlardan Sakınmada
Aceleci ve sabırsız kişi, günahlardan kendini koruyamaz. Çünkü, sabır freni çok zayıf
olduğundan, nefsânî isteklerini frenleyemez. Allah korusun kendini günah
bataklıklarında bulabilir.
3- Başına Gelen Olumsuzluklarda
Dünya istikrar yeri olmadığına ve hiçbir varlık sürekli aynı halde kalmadığına göre,
Hiç kuşkusuz insan da aynı halde kalamaz ve her şey karşıtı ile değişir.
Örneğin; Gençlik-yaşlılıkla, sağlık-hastalıkla, varlık-yoklukla, doğum-ölümle, iyi haberkötü
haberle ve gülmek-ağlamakla yer değiştirdiği gibi…
Bu gibi durumlarda insanların birbirine sabrı tavsiye etmeleri, dayanışma içinde
olmaları, maddi ve mânevi yardımda bulunmaları din kardeşliğinin doğal gereğidir.
Sahâbeler bir araya geldiklerinde de, ayrılırken de Asır süresini okur ve özellikle sabra
vurgu yaparak ayrılırlardı.
Bu mübârek ve kutsal Asır sûresini, rahmetli babamın mahalle komşusu merhum
Mehmet Âkif Ersoy’un bir şiiri ile noktalamak istiyorum…
Hâlik’in nâ-mütenâhî adı var, en başı “Hakk”,
Ne büyük şey kul için hakkı tutup kaldırmak!
Hani Ashâb-ı Kirâm “ayrılalım” derken,
Mutlaka Sûre-i Ve’l-Asr’ı okurmuş, bu neden?
Çünkü meknûn o büyük sûrede esrâr-ı felâh,
Başta imân-ı hakîkî geliyor, sonra salâh.
Sonra hak, sonra sebât: İşte kuzum insanlık!
Dördü birleşti mi yoktur sana hüsrân artık.