Top anaokulu yüksek bir tepenin üzerinde kurulmuştu. Bu okuldaki
çocuklar, tepenin üzerinden geçmekte olan bulutları
yakalayabileceklerini sanırlardı. Özellikle sonbahar günlerinde, havanın
çok bulutlu olduğu zamanlarda, çocuklar dışarı çıkar, bulutları
seyrederlerdi. Bulutların bazıları kocaman trenlere benzerdi.
Anaokulunun üzerinden öylesine sıra sıra geçerlerdi ki, çocuklar
neredeyse göğün tren gibi gürüldediğini duyarlardı.
Bazı başka bulutlar da, birbirleriyle didişen, dövüşen kocaman yabanıl
hayvanları andırırdı. Sanki kocaman yılanlar, korkunç canavarlar
birbirlerinin üzerine atılır, gök gürüldediğinde ağızlarından şimşekler
fışkırırdı.
Top anaokulunun yapısı yepyeniydi. Okulun büyük çocukları, işçilerin
vinçlerle, greyderlerle gelip tepede nasıl koskoca bir çukur açtıklarını
çok iyi hatırlarlar. Açılan çukura, çocukların oyuncaklarını koyacakları
bir mahzen yapılacaktı. İşçiler, daha sonra toprağa koca koca demir
direkler çakıp, aralarına bu yeni yapının duvarlarını örmüşlerdi.
Birgün işçilerden biri, çukurun dibinde, demirden dökülme, paslanmış,
eski bir top bulmuştu. İşte anaokulu "Top" adını buradan aldı. Bu top,
birkaç yüzyıl önce birgün savaş çıktığını sanan, yaşlı, çılgın bir
yüzbaşıdan kalmaydı. Yüzbaşı savaş çıktı sanmış, topu doldurup
ateşlemiş, tepenin eteklerindeki kente doğru bir gülle savurmuştu.
Topun güllesi kentin bir alanında sosis satmakta olan yaşlı bir satıcıya
rastlamıştı. Daha doğrusu, gülle satıcının tezgahına düşüp paramparça
etmiş, sosisleri de bütün alana dağıtmıştı.
Ancak bu olay birkaç yüzyıl önce olduğundan, sosisler bugünkü
sosislere benzemiyordu. Satıcının sosisleri büyüktü, kalındı. Satıcı
öylesine öfkelenmişti ki koca sosislerinden birini kaptığı gibi fırlamıştı.
Elinde silah gibi tuttuğu sosisle tepeyi tırmanmış, yüzbaşının kafasına,
o koca sosisi öyle bir indirmişti ki, yüzbaşı bayılmış, hastaneye
kaldırılmıştı.
İşte size öyküsünü anlatacağımız Lasse, birgün anaokuluna gitmek
üzere yola koyulmuştu. Lasse'nin aklına ara sıra yüzbaşının kafasına
sosisi indiren o satıcının öyküsü gelir, Lasse kendi kendine gülerdi. O gün
Lasse'nin canı gerçekten sıkılıyordu. Hele onu elinden tutan annesinin
de pek kızgın bir gününde olduğu düşünülecek olursa...
"Bugün okula gitmek istemiyorum!" diye bağırmıştı, Lasse.
"Gideceksin!" demişti annesi. "Çünkü işe gitmek zorundayım"
Annesi, onun hiç yoktan bir tartışma çıkarmasına pek kızmıştı.
Ancak, annesi çoğunlukla yorgun ve biraz da neşesiz olurdu. Her gün koca fabrikada, bir makinenin başında çalışırdı. Makine öylesine
gürüldeyerek çalışırdı ki, kulakları sancırdı kadıncağızın. Oturmasına da
izin yoktu, oturacak olsa, fabrikanın sahibi gelir, iyi çalışmadığını
söylerdi. Bu yüzden, sadece kulakları değil, sırtı da sancırdı kadının.
Annesinin Lasse'yi, yokuşta çekiştire çekiştire okula götürmeye
çalışması, doğrusu görülecek birşeydi. Annesi oldukça iri, şişman bir
kadındı. Kışın başlarıydı, yokuş oldukça kaygandı.
Annesi, Lasse'yi birazcık yukarı çekiyor, sonra Lasse ters yönden
çekince, birlikte geri geri kayıyorlardı.
"Offff!" diye inledi Lasse'nin şişman annesi.
"Okulda çok sıkılıyorum" dedi Lasse.
Tam orada, birbirlerini ters yönde çekiştirirlerken, Eva ile annesi
yokuş yukarı gelmeye başladılar. Onlar da okul yolundaydılar. Lasse
buna pek sevindi. Eva onun en iyi arkadaşıydı.
Eva'nın annesi dondurma ve köfte satan bir dükkanda çalışıyordu. O
kadar zayıftı ki, bir elektrik direğinin arkasına rahatça gizleyebilirdi
kendisini. Bunca zayıf olmasının nedeni de, anlaşılan, çok az yemesiydi.
Birgün nasıl olduysa çok fazla dondurma yemişti; o günden beri hiç
canı yemek istemiyordu.
"Lasse'nin bugün nesi var, hiç anlamıyorum" dedi Lasse'nin şişman
annesi, "okula gitmek istemiyor".
"Eva da gitmek istemiyor", dedi Eva'nın sıska annesi.
Anneler orada durmuş konuşurken, Eva ile Lasse sıvışıp çalıların
arkasına gizlendiler.
"Kaçalım mı" diye fısıldadı, Eva. "Yokuş aşağı koşup polisi
ayaklandırabiliriz"
"Boş ver", dedi Lasse. "Hiç de eğlenceli olmaz. Aslında ben başka
birşey düşündüm. Bugün okulda çok ilginç şeyler olacakmış gibi bir
duygu var içimde"
Tam anneler çocukları aramaya başlayacakları sırada, iki çocuk
ortaya çıktılar, okula gitmeye karar verdiklerini söylediler. Anneler
buna pek sevindi. Eva, Lasse'yi elinden tuttu, birlikte okula yollandılar.
Eva yol boyunca merak dolu gözlerle Lasse'ye bakıyordu.
"Ne olacak bugün?" diye sordu.
Lasse'nin çok gizemli bir görünüşü vardı. "Bilmem", dedi, "belki de
bütün okul havaya uçacaktır. Sabahtan beri bugün çok korkunç birşey
olacakmış gibi bir duygu var içimde. Hani biraz korkuyorum. Okula
gitmek istemeyişim bu yüzdendi"
"Bak!", diye haykırdı Eva, "bulutlara bak! kocaman bir ele benziyor."
Evet, gerçekten de öyleydi. Tepenin üstündeki pırıl pırıl yeni yapının
tam üzerindeki bulutlar top anaokulunun üç katı büyüklüğünde sıkılmış
bir yumruk biçimini almıştı. Yumruk birden okulun damına inerek yapıyı
iki parçaya bölecek gibi duruyordu.
"İçeri girmeye gözümüz kesiyor mu?" diye sordu Lasse.
"Elbette", dedi Eva.
2
muhallebi çetesi saldırıya geçiyor
O gün top anaokulunda çok ilginç, çok heyecanlı birşeyler olacaktı.
İnsan bunu daha kapıdan içeri adım atar atmaz sezinliyordu. İçerideki
havadan seziliyordu bu. Sanki bütün oyuncaklar çocuklarla konuşuyor,
fısıldaşıyor gibiydi. Bir köşede kocaman oyuncak ayı oturmuş,
mırıldanıyordu: "bugün bir şeyler olacak."
Bir başka köşede oyuncak tren, fır fır dönüyor, buharlı düdüğüyle
ıslık çalarak, "dikkat, dikkat!" diyordu. "Bir şeyler olacak bugün."
Okuldaki elli çocuk, yemeğe oturduklarında olaylar başladı. O gün
yemekte muhallebi vardı. Çocuklar her zamanki gibi küçük masaların
çevresinde, boyunlarında önlükleriyle oturuyorlardı. Her çocuğun
muhallebisinin üzerine bir kaşık da reçel konmuştu. Tabii, hepsi de önce
reçeli yediler. Sonra da oturup muhallebiyi biraz kaşıkladılar.
İri ayakları olan ve bu yüzden durmadan tökezleyen Hedda
öğretmen, sert bir sesle: "muhallebiden de yemelisiniz", dedi. "Yalnızca
reçel yemekle olmaz."
İşte o zaman, olan oldu. Üç yaşındaki Anna, muhallebisine kaşığını
daldırdı. Ancak, ağzına götüreceği yerde, kaşığı havada bir yay gibi
çevirerek koca bir muhallebiyi havaya savuruverdi.
Muhallebi parçası, havayı yararak gitti, Hedda öğretmenin alnının
çatına yapıştı.
"İmdat!", diye haykırdı Hedda öğretmen. Bir metre havaya
sıçramıştı. Sonra da iri ayaklarının üzerinde tökezlenerek yeri öptü.
Bütün çocuklar önce pek korktular. Hedda öğretmen, bulutların
içindeki canavarlardan da korkunç olabilirdi. Gerçekten kızdığında
ağzında şimşekler saçabilirdi. Ama bu kez herşey boşunaydı. Önce iki
yaşındaki Johnny gülmeye başladı. Sonra Lasse başladı gülmeye. Az
sonra bütün çocuklar öyle bir gülmeye başladılar ki, iskemlelerinde
oturamaz oldular. Eva öylesine gülüyordu ki, burnunu muhallebiye
batırdı. Oyuncak ayı oturduğu köşede gülüyordu: "bum, bum" diye
sesler çıkarıyordu gülerken.
Öbür köşede, oyuncak tren ötüyordu: "hii, hii!" diye gülerek.
Bütün öğretmenler olan biteni görmek için odaya üşüştüler. Hedda
öğretmen doğruldu, yüzündeki muhallebiyi sildi. Pek kızgındı. Yüzü
mosmordu.
"Üzerime muhallebiyi atan kimdi?" diye kükredi.
Kimseden bir ses çıkmadı. Çocuklar oturdukları yerde gülüşüyorlardı.
Muhallebiyi öğretmene fırlatan Anna, Eva'nın arkasına gizlenmişti.
Hedda öğretmen: "kimin yaptığını söylemezseniz, bugün size ne
çörek ne de şerbet yok!" diye haykırdı.
Yine kimseden ses çıkmadı. O zaman Hedda öğretmen, çocukları
kandırmaya çalıştı. Eva'ya yaklaştı, en tatlı sesiyle: "bana kimin
muhallebi attığını söylersen sana iki tane çörek veririm", dedi.
Eva çok korktu. Öğretmenin daha önce böyle konuştuğunu hiç
duymamıştı. Öğretmenin sesi pek tatlıydı. Ama aynı ölçüde kızgın
olduğunu sezmek hiç de güç değildi. Yapmacık bir tatlılıktı bu,
besbelliydi.
"Çöreklerini kendin ye", dedi Eva.
Bütün çocuklar el çırptılar. Kahkahalarla güldüler yine.
Top anaokulunun başöğretmeni Karin: "bugün bu çocuklara ne
oluyor?" diye sordu.
Başöğretmen demek, okuldaki herşey ve herkes hakkında karar
veren kimse demekti. Karin öğretmen, her zaman mavi bir giysi
giyerdi. Bu giysi onu herkesten ayırır, herkesin üstünde gösterirdi.
Öbür öğretmenler mavi giysi giyemezlerdi, beyaz giymek
zorundaydılar. Çünkü onların Karin öğretmen kadar yetkileri yoktu.
"Artık daha fazla muhallebi yiyemezsiniz" dedi Karin öğretmen. "Çok
fazla yaramazlık ediyorsunuz. Şimdi oyun oynayacaksınız"
Çocuklar oyun odalarına koşuşturdular. Küçük çocuklar için ayrı;
büyük çocuklar için ayrı bir oyun odası vardı. Öğretmenler, oyuncakları
çıkardılar. Ama çocukların hepsi yere oturdular. Oyun oynamak
istemediler. Daha doğru dürüst konuşmasını bile beceremeyen Johhny,
"oyun oynamak istemiyoyum", dedi. "Oyuncaklayı sevmiyoyum"
"Oynamak zorundasın", dedi Karin öğretmen. "Senden önce birçok
ağabeyin bu oyuncaklarla oynadılar, bu oyuncakları sevdiler."
Lasse ile Eva, yavaşça bir köşeye çekilip bir dolabın arkasına
saklandılar. Her zaman buraya sokulur, oturur, el ele tutuşur,
konuşurlardı. Burada kendilerini rahat bulurlardı.
"Hedda öğretmenin ne kadar kızdığını gördün değil mi?" dedi Lasse.
"Gördüm" dedi eva. "Öyle korktum ki, ölüyorum sandım."
Lasse'nin canı biraz sıkılmışa benziyordu. Bütün gün boyunca büyük
bir makinenin başında çalışan annesini düşündü birden. Sonra bütün
gece boyunca büyük bir kamyonu süren babasını düşündü.
"Babam gibi çalışmak isterdim" dedi Lasse.
"Çalışmak için daha çok küçüğüz" dedi eva. "Önce neredeyse yüz yıl
okula gitmemiz gerekiyor."
"Babam şimdi Göteborg'da" dedi Lasse.
"Göteborg nedir?"
"Çok uzaklarda büyük bir kent. Babam dün gece kamyonla oraya
gitti."
"Oyun oynamak istemiyorum" dedi eva. "Bu okuldaki oyuncakları hiç
sevmiyorum."
"Bir okumayı öğrenebilsek" dedi Lasse. "Bir keresinde Ulla öğretmene
sordum. Ama o bizim yaşta çocukların okumasına gerek olmadığını
söyledi. Okumayı ilkokulda öğrenecekmişiz; öyle dedi."
"Okuldan çıkıp şöyle bir gezebilseydik" dedi eva. "O zaman annemin
çalıştığı yere gider, ona yardım ederdik."
"Sonrada çikolata yapan büyük fabrikaya giderdik" diye haykırdı
Lasse. Yalnızca çikolataları düşünmek bile onu mutlu kılmıştı.
"Ağızlarımızı tıka basa çikolatayla doldururduk."
Lasse ile Eva köşelerinde oturmuş konuşurlarken dolabın arkasına
ansızın bir baş uzandı. Bu Carl-johan'ın başıydı ve kıpkırmızı bir yün
yumağına benziyordu. Carl-johan'ın kıpkızıl, gür saçları vardı.
Carl-johan anaokulunun en yaramaz çocuğuydu. Öyle yaramazdı ki,
biri arkasını dönecek olsa, o hemen bir muziplik yapardı. Bir keresinde
tütüncü dükkanındaki Johanson amcanın çizmelerini suyla doldurmuştu.
Bir başka zaman da anaokulunun hemen aşağısındaki küçük evin damına
tırmanıp bacadan aşağıya bir avuç çatapat göndermişti. Çatapatlar
ocağa düşünce patlamış, ocağın başında gözleme pişirmekte olan
teyzenin yüzü bir anda kapkara olmuştu. Tavada pişmekte olan
gözleme, fırlayıp teyzenin suratına yapışmış, burnu gözlemenin
ortasında bir delik açıp, dışarı çıkmıştı. Üstelik tam o anda teyzenin
kedisi gözlemenin ortasında görünen burnu, bir lokma ciğer sanıp
geçirmişti pençelerini teyzenin burnuna.
Carl-johan: "bir ayaklanma başlatacağız" diye fısıldadı Lasse ile
Eva'ya. Aklında gerçekten parlak bir düşünce geldiğinde hep böyle
olurdu. Carl-johan'ın gözleri pırıl pırıldı.
Eva ile Lasse: "ayaklanma ne demek?" diye sordular.
Carl-johan sokuldu, öğretmenleri duymasın diye onların kulaklarına
fısıldadı: "babam bana çok uzaklardaki ülkelerde insanların ayaklandığını
anlatmıştı. Biz de o insanlar gibi yapacağız; yönetimi ele geçireceğiz."
"Yönetimi ele geçirmek de ne demek?"
"Nasıl bilmezsiniz canım" dedi, Carl-johan. "Şimdi anaokuluna Karin
öğretmenle öbür öğretmenler egemen. Bizler istediğimiz hiçbir şeyi
yapamıyoruz. Öğretmenelere, bundan böyle artık her şeye bizim
karar vereceğimizi söyleyeceğiz. İşte böylece yönetimi ele geçirmiş
olacağız."
Top anaokulundaki ayaklanma işte böyle başladı. Bu düşünce, Carljohan'dan
gelmişti. Carl-johan, önce Lasse ile Eva'ya öğretmenleri
bağlamalarını, saçlarına da yoğurt dökmelerini söyledi.
Çok geçmeden bütün çocuklar köşelere büzüşüp fısıldaşmaya
başladılar.
daha doğru dürüst konuşamayan Johnny: "öğyetmenleyi bağlayın!"
diye haykırdı.
Öğretmenler, odanın ortasında duruyor, şaşkınlıkla olan biteni
anlamaya çalışıyorlardı. Çocuklar, oyuncaklarla oynamak istemiyor,
köşelerde oturuyor, fısıldaşıyor, yılgı salan gözlerle öğretmenleri
süzüyorlardı.
Carl-johan, bağlanacak olurlarsa öğretmenlerin direnebileceklerini
anlattı. Bunun için çocukların uyanık olmaları gerekiyordu.
Birden Lasse'nin aklına birşey geldi: "bir tökezletme birliği kurmalıyız"
dedi. "Öğretmenler koşup kaçmaya yeltenirlerse, bu birlikteki küçük
çocuklar, öğretmenlerin önlerine çıkarlar. O zaman da öğretmenler
tökezletme birliğinin üzerine tökezlenir kalırlar."
Eva'nın aklına başka bir düşünce geldi: "bir nöbetçi birliği kurmalıyız"
dedi. "En güçlü çocuklar nöbetçi olsun, öğretmenleri beklesinler."
Çocuklar, öğretmenlerin onları görmemesi için, gizlice kapıların,
dolapların arkasına gizlendiler. Bir kapının arkasında en küçük
çocuklardan hemencecik bir tökezletme birliği oluşturuldu. Bu küçük
çocuklardan her biri ellerine oyuncak el arabalarıyla oyuncak trenleri
aldılar. Öğretmenler kaçmaya kalkışırlarsa oyuncakları önlerine sürüp
tökezleteceklerdi.
Başka bir kapının arkasında bir nöbetçi birliği oluşturuldu. On tane
güçlü kız ve oğlan çocuk, başlarına teneke kutuları miğfer gibi
geçirdiler. Sonra kalkan olarak kullanmak üzere mutfak tencere
kapakları aşırdılar. Çok güçlü bir çocuk olan Anders, "hiç belli olmaz"
dedi. "Hedda öğretmen, benden güçlüdür. Belki de bana vurmaya
kalkar. O durumda kendimi korumak için elimde bir tencere kapağı
bulunmasında yarar var"
Artık bütün çocuklar hazırdı. Gerçekten bir ayaklanmayı başlatma
yürekliliğini gösterebilecek miydiler?
Lasse eğilip Eva'nın kulağına, "o gücü kendime bulacak mıyım, bilmem"
diye fısıldadı. "Ortada fol yok yumurta yokken, saldırıp öğretmenleri
bağlayamayız ya. Bir şeyler olması gerek."
Ancak Lasse'nin uzun boylu düşünüp taşınmasına gerek kalmadı.
Çünkü ansızın herşey bir anda oluverdi. Ayaklanma başlamıştı.
3
ayaklanma
Saat sabahın onuydu. Top anaokulu tepenin üstüne serilmiş yatıyor,
yepyeni bembeyaz duvarlarıyla, koca pencereleriyle, pırıl pırıl
parlıyordu. Aşağıda, kentin koca sokaklarında otomobiller gidip geliyor,
köşe başlarında hafiften toslaşıyorlardı.
Kamyonlar kırmızı dur ışıklarının önünde homurdanarak duruyor,
kapkara dumanlar saçarak bütün caddeyi kapkaraya boyuyorlardı.
Kaldırımlarda yürüyüşe çıkmış olan yaşlı ninelerle dedeler de tepeden
kapkara oldular, öksürüp aksırdılar, gözlerine duman kaçtı.
Evet, öyle sesler çıkıyordu, sanki bütün kent duman saçıyor,
aksırıyor, birbirine tosluyor, birbiriyle dalaşıyordu.
Ama top anaokulunda Karin öğretmen odanın ortasına doğru yürüdü
ve bağırdı: "size oyun oynamak zorunda olduğunuzu söylemiştim.
Bugün uslu durmadığınız, oyun oynamadığınız için, öğle yemeğinde ceza
olarak yalnız havuç yiyeceksiniz."
Bunun üzerine bütün çocuklardan öfkeli sesler yükseldi. Dünyada en
sevmedikleri şey havuçtu. Bir anda herkes Karin öğretmenin üstüne
çullandı. Küçük Johnny en yükseğe sıçradı ve Karin öğretmenin başına
kondu. Karin öğretmenin bir kolunu Carl-johan öbür kolunu da Lasse
tuttu.
"Kurtarın!" diye haykırdı, Karin öğretmen. "Kurtarın, imdat, üzerime
saldırıyorlar!"
Ama hiçbir şey onu kurtarmadı. Çocuklar Karin öğretmeni bir
iskemleye oturtup sımsıkıca bağladılar. O anda öbür öğretmenler ne
olup bittiğini anlamak için içeriye doluştular. İşte o sırada tökezletme
birliği el arabalarıyla, oyuncak trenleriyle harekete geçti. Bütün
öğretmenler kendilerini bir anda yerde buldular. Kocaman ayaklı Hedda
öğretmen, Karin öğretmeni kurtarmak amacıyla ileri atıldı. Ama küçük
Anna Hedda öğretmenin ayak başparmağını öylesine ısırdı ki, Hedda
öğretmen yere kapaklanıverdi.
"Aklınızı başınıza toplayın" dedi öğretmenler. "Bu yaptıklarınızı
annelerinize babalarınıza anlatacağız."
Karin öğretmen, "beni bırakmazsanız bilmiş olun ki, bütün hayatınız
boyunca havuç yiyeceksiniz!" diye haykırdı. "Burada herşeye ancak
ben karar veririm, anladınız mı?"
Hala Karin öğretmenin kafasının üzerinde oturmakta olan küçük
Johnny, "hayıy!" diye bağırdı. "Şimdi heyşeye biz kayay veyiyoyuz."
Bütün çocuklar zafer çığlıkları attılar, gülüştüler, öğretmenleri
sürükleyip sımsıkı bağladılar. Top anaokulu şimdiye kadar hiç böyle bir
cümbüşe tanık olmamıştı. Çığlıklar, kahkahalar, bağırışmalar ta
aşağıdaki caddeden duyuldu. Emil adındaki manav dükkanının önüne çıktı,
anaokulundan yana baktı, mırıldandı: "çocuklar bugün amma da
yaramazlık yapıyorlar, ha." sonra yine dükkanına girdi. Tatlı
meyvelerinin satışına daldı yine, herşeyi unuttu.
Carl-johan anaokulunun en yaramaz çocuğu olduğundan
ayaklanmanın önderliğini o yüklenmişti. "Şimdi de öğretmenlerin
başlarına yoğurt dökeceğiz!" diye bağırdı.
Çocuklar mutfağa koştular, buzdolabından yoğurtları aldılar. En
azından yüz litre yoğurt vardı, bu da en azından yüz öğretmene
yeterdi.
Carl-johan sıçramaya, hoplamaya başladı. Kendini yitirmiş gibiydi.
Karin öğretmene yaklaştı ve başına biraz yoğurt döktü.
"Öfff" diye haykırdı Karin öğretmen. Öyle kızmıştı ki, neredeyse
ortasından çatlayacaktı. Öfkesinden artık konuşamıyordu.
Peter adlı bir oğlan kafasından aşağıya yoğurt döktüğünde Hedda
öğretmen "blab! blab!" diye sesler çıkardı.
Az sonra bütün öğretmenler yoğurttan bembeyaz olmuşlardı.
Odanın dört bir yanı yoğurda bulanmıştı. Öğretmenler kardan
adamlara benziyorlardı. Yine de kardan adam olmadıkları kolayca
anlaşılıyordu. Çünkü bunlar, kıpırdıyor, homurdanıyor, oflayıp pufluyor,
öfkelenebiliyorlardı. Kardan adamlardan farklı oldukları görülebiliyordu
da. Yoğurdun altında kalmış gözlerinin yuvalarında oynayışı bile
görülebiliyordu. Küçük çocuklardan oluşan tökezletme birliği birden
mutfaktan çıktı, geldi. Mutfakta domates salçası bulmuşlardı; her
birinin elinde bir şişe salça vardı. Şişeler plastikten yapılmıştı. Yani
sıkıldığında salça fışkırtabiliyorlardı.
Tökezletme birliği öğretmenlerden birinin önünde durdu. Bir dizi
olmuş çocukların ellerindeki şişeler tabancalara benziyordu.
"Ateş!" diye bağırdı aralarından biri. Çocuklar salça şişelerini
doğrulttular, olanca güçleriyle sıktılar. Öyle ki, bir anda on yerden
birden salçalar fışkırdı. Öğretmenlerin ağzı burnu salçayla örtülüverdi.
"Bundan sonra bir daha havuç yemeyeceğiz!" diye bağırdı çocuklar.
"Dondurma istiyoruz. Ölünceye kadar dondurma, şeker ve çikolata
yiyeceğiz!"
Top anaokulu bir yoğurt fırtınasına uğramışa benziyordu. Yerler
yoğurt içinde kalmıştı. Her adım atıldığında "şlaf şlaf" diye sesler
çıkıyordu.
Denebilir ki, top anaokulu büyük yoğurt savaşının ülkeyi sardığı
zamanları andırıyordu. Binlerce yıl önce, çok kötü yürekli taş dönemi
krallarından biri ülkeyi yönetmekteydi. O kadar kötüydü ki, yalnızca
taş baltalarla savaşmak istiyor, mağarasında oturup homurdanarak
her aklına estiğinde yeni yeni savaşlar çıkarıyordu.
Ama halk birgün artık taş baltalarla savaşmamaya karar verdi.
Çünkü taş baltalar çok tehlikeliydi. Üstelik çok da acıtıyordu. Böylece
taş baltalar yerine yoğurtla savaşmaya karar verdiler.
O günden başlayarak bütün ordular içinde yoğurt bulunan büyük
fışkırtma aletleriyle donatıldı. Askerler birbirlerinin üstüne yoğurt
fışkırttılar. Sonunda heryerde o kadar çok yoğurt oldu ki, bütün göller,
bütün mağaralar yoğurtla doldu. Ve yeryüzü yoğurttan geçilmez hale
geldi. Yoğurt yükseldikçe insanlar ağaçlara tırmandılar. Birbirlerini
görmeye gidecekleri zaman, yoğurdun üstünde yüzen özel
sandallarına bindiler, ağaçtan ağaca kürek çektiler. Canları yemek
istediğinde, biraz şeker döküp ağacın en alt dalından sarkarak yoğurdu
avuçlamak yeter oldu.
İşte o zamanlar durum böyleydi. İnsanlar yoğurttan korkunç
bıkmışlardı. Çocukların öğretmenlerin üstüne yüz litre yoğurt
döktükleri o gün top anaokulundaki görünüş gerçekten bunu
andırıyordu.
4
biri işletiliyor
Çocuklar yoğurdun üzerinde dolaşırken, anaokulunun telefonu acı acı
çaldı. Bu keskin, kulakları yırtan bir çalıştı. Telefon durduğu köşede,
sanki birden kapkara, çirkin bir görünüş almıştı.
Öğretmenlerin çevresinde gülüşen, danseden çocuklar, birden
durdular, suspus oldular. Telefon eden kim olabilirdi? Cevap vermeli
miydi? Arayan iyi biriyse, telefondan daha iyisi olamazdı. Örneğin,
arayanın, balta girmemiş ormanlardan telefon eden bir kaplan olduğu
düşünülebilirdi; kaplan olmanın ne demek olduğunu anlatmak isteyen bir
kaplan.
Örneğin kaplan, üç rahibi ve eski bir kamyonu yiyip bitirdikten sonra,
yere uzanıp yediklerini sindirirken, biraz çene çalma gereğini duymuş
olabilirdi. Ya da kimbilir, telefon kişi kendini pek yalnız bulmasın diye de
çalıyor olabilirdi.
Ama telefon düpedüz korkunç bir şey de olabilir. Örneğin tam yatıp
dinlenirken de çalabilir ve kalkıp cevap verme zorunda kalır insan. Ya da
örneğin kişi yaptığı kötü bir işten dolayı gönül ezikliği çekerken, tam o
anda öfkeli bir kimse hırlaşmak için telefon edebilir.
Anaokulunun bütün çocukları, öğretmenlerin üzerine yoğurt
fışkırtmayı çok eğlenceli bulmuşlardı, çünkü bu bütün çocukların
yapmaktan hoşlandığı bir işti. Ancak elbette kendilerini biraz suçlu
buluyorlardı. Öğretmenlerin bağları çözülüp serbest kaldıklarında
annelerine ve babalarına anlatacakları şeylerden de pek korkmuyor
sayılmazlardı.
İşte bu yüzden telefon çaldığında ürktüler. En çok da Carl-johan
korktu, çünkü ayaklanmayı başlatan oydu. Telefonu susturmanın en iyi
yolunun ne olduğunu bildiğinden, telefonun telini kesmek üzere eline
koca bir makas aldı. Ancak Carl-johan bunu yapmaya vakit bulamadan
Eva atılıp telefonu açtı.
"Alo! Alo!" diye bağırıyordu öbür uçtaki ses. "Alo! Kiminle
konuşuyorum? Cevap verin!"
"Alo" dedi Eva, en karanlık sesiyle. "Burası, top"
"Nasıl?" dedi ses. "Siz deli misiniz? Bir top konuşabilir mi hiç."
"Burası top anaokulu" dedi Eva, gülmemek için kendini zor tuttu.
"Yaa, öyle mi? Kiminle konuşuyorum?"
"Ben öğretmen Eva. Anaokulunda her şeye karar veren benim."
Telefondaki ses biraz kuşkuyla: "öyle mi?" dedi. "Peki, Karin
öğretmen nerede?"
"Şimdilik bağlı" dedi Eva.
"Bağlı mı?"
"Evet, bağlı. Şu anda işi var."
"Öyleyse sizinle konuşabiliriz. Sesiniz öyle hafif çıkıyordu ki, biri beni
işletiyor sandım. Benim adım müdür Nilsson. Büyük mağazadan telefon
ediyorum. Her gün yiyecek ısmarlamak üzere telefon edersiniz de bu
saatte. Sizden telefon gelmeyince, ben telefon etsem daha iyi olur
diye düşündüm. Bugün için ne istediğinizi öğrenmek istiyorduk."
"Bir dakika" dedi Eva. Telefonu bir eliyle örttü, çevresini sarmış
çocuklara fısıldadı: "ne diyeyim?"
"Dondurma ısmarla" dedi Lasse.
"Benim canım çilek istiyor" dedi Peter.
"Benim canım da çörek istiyor" dedi Stina adlı bir kız.
"Hmm, peki" dedi Eva, telefonda. "Bir düşünelim. Öncelikle beş yük
külah dondurma ısmarlamak istiyoruz."
"Nasıl efendim?" dedi müdür Nilsson. "Doğru mu duydum acaba?"
"Evet, beş yüz külah dondurma" diye tekrarladı Eva. "Bugün çocuklar
için küçük bir eğlence düzenledik de. Külahlar büyük ve içi reçelli olacak."
"Başüstüne" dedi müdür Nilsson.
"Sonra" dedi Eva, "on kilo çilek, beş kasa gazoz, iki yüz tane tarçınlı
çörek de istiyoruz. Bir de... Evet, bir de elli yumurta ile küçük bir paket
hazır köfte istiyoruz."
"Peki efendim" dedi müdür Nilsson.
Eva, telefon alıcısını yerine koydu. Kendini bir kahraman gibi buldu
orada. Heyecandan neredeyse soluğu kesilecekti. Koca bir adamı
işletebileceği hiç aklına gelmemişti. Artık birkaç gün yetecek kadar
dondurma ve gazozları var demekti. Öğretmenlere köfte ve havuç
verilecekti. Yumurtalarla da pasta yapmak olanağı vardı.
Öbür çocuklar yine biraz azmışlardı. Carl-johan, bütün okulun
parçalanmasını, pencerelerin kırılmasını önerdi. Ancak bu hiç de iyi bir
öneri değildi, çünkü pencereler kırılacak olursa okul soğuktan
oturulamaz hale gelecekti. Bunun üzerine Carl-johan öğretmenlerin
parasında el konup yeni pencereler satın alınabileceğini ileri sürdü.
Ama o zaman Lasse, bütün çocuklara: "durun!" diye bağırdı. Herkesin
yerine oturmasını ve öncelikle bir savaş kurulu toplanmasını önerdi.
5
savaş kurulu
Çocuklar yere oturdular, Carl-johan bir iskemlenin üzerine çıktı.
"Şimdi savaş kurulunu topluyoruz!" diye bağırdı.
"Savaş kurulu da neymiş" diye sordu Johnny.
Lasse, savaş kurulunun ne olduğunu biliyordu. Babası ona büyük
kızılderili önder Oturan Boğa'nın, kabilenin bütün savaşçılarını nasıl savaş
kuruluna topladığını bir kitaptan okumuştu. Beyazlar, topraklarını,
atlarını ve sığırlarını ellerinden almak için kızılderilileri öldürmek
istiyorlardı. Ama Oturan Boğa, kızılderili adamlarıyla savaş kurulunu
topladı ve beyazlara nasıl saldıracaklarını, ve onların o topraklardan
nasıl kovulacağını tasarladılar.
Oturan Boğa, uzun çubuğuyla kumun üzerine haritalar çizdi. Savaş
kurulu toplantısı bitince savaşçılar atlarına binip saldırıya geçtiler,
beyazların bütün askerlerini bir bir öldürdüler. Amerika adlı o büyük
ülkedeki toplanan en büyük ve en iyi savaş kurulu bu olmuştu.
"Ben sizin önderinizim" dedi Carl-johan. "Artık her şeye karar veren
benim. Bundan böyle ne yapmak gerektiğini size ben söyleyeceğim."
Carl-johan'ın bu söylediklerine Lasse pek öfkelendi. Onları niçin Carljohan
yönetecekti? Çocuklar anaokulunda yönetimi niçin ele
geçirmişlerdi? Bütün çocukların yönetime katılması için değil mi? Ama
şimdi Carl-johan çıkıyor, tıpkı Karin öğretmen gibi yapıyordu. Bağırıp
çağırırken de sesi tıpkı Karin öğretmenin sesini andırıyordu. Üstelik
öbür çocuklardan daha yüksekte olmak, onlardan daha büyük
görünmek için de bir iskemlenin üzerine çıkmıştı. Böylece öbür
çocukların kendisine karşı çıkmaya cesaret edemeyeceklerini
düşünüyordu.
"Yuuuuh!" dedi Lasse.
"Yuh çeken kim?" diye sordu Carl-johan. "Bana yuh çekmeye cesaret
eden kim? Burada yönetici benim!"
"Yuh çeken benim" dedi Lasse.
"Öyle mi? Bunu yapmamalıydın. Böyle dediğin için şimdi burnunu
sıkacağım."
"Tıpkı Karin öğretmene benziyorsun" dedi Lasse.
Carl-johan iskemleden atladı, burnunu sıkmak için Lasse'nin üzerine
atıldı. Ama bunu yapmaya fırsat bulamadı. Güçlü bir el onu yakaladı,
durdurdu. Bu, çocukların nöbetçi birliğinde görev alan Anders idi.
"Sen bizim önderimiz falan değilsin" dedi Anders. "Dünyada yalnızca
bir tek büyük önder var, o da Oturan Boğa. Bizi yönetmeye kalkışma.
Kendimizi hep birlikte yöneteceğiz."
Anders, Carl-johan'ı yere, öbür çocukların yanına öyle bir oturttu ki,
yer sarsıldı. Carl-johan en küçük bir direniş bile göstermedi. Çünkü hem
tökezletme birliği hem de nöbetçi birlik, ileriye çıkmış yılgı salan
gözlerle kendisine bakmaktaydılar.
Daha sonra çocuklar çember yapıp oturdular. Böylelikle hepsi
toplantıya katılmak, konuşmak, verilecek kararda söz sahibi olmak
olanağı bulacaktı.
"Ben öğretmenlere acıyorum" dedi Stina. "Bize karşı kötü
davrandıkları, bir gerçek. Ama biz de onları bütün gün böyle bağlı
tutamayız ya."
"Öğretmenley kötü değilley ki" dedi Johnny.
"Bütün hayatları boyunca böyle bağlı oturmayı hak etti onlar" dedi
Peter.
"Yanlışın olduğu kanısındayım" dedi Eva. "Öğretmenler bize iyi
davranmadılar. Ama bu onların kötü oluşlarından değil. Bize iyi
davranmadılar, çünkü onlar biz çocukları anlamıyorlar. Bence şimdi
onlara çocuk olmanın ne demek olduğunu öğretmeliyiz"
Yeniden neşesini bulan, önderlik sorununu çoktan unutmuş olan Carljohan:
"benim aklıma birşey geldi" diye bağırdı. "Ne yapmamız
gerektiğini biliyorum. Bugün öğretmenler çocukların yerine geçecek ve
onlar gibi yaşayacaklar. Önce onları yıkayacağız, sonra yemek
yiyecekler, sonra çok sıkıcı masallar dinleyecekler bizden, sonra da
öğlen uykusuna yatacaklar."
"Biz çocukları anlamaya başladıkları zaman da aramızda oturup
kararlara katılabilecekler", dedi Lasse.
"Ama, bu sırada okula biri gelecek olursa ne yaparız?" dedi Anders.
"Ya, ne yaparız o zaman?" diye mırıldandı Sven-tarzan adındaki, adını
gerçekten resimli dergi kahramanı Tarzan'dan alan çocuk.
"O zaman biz de kendimizi savunacağız" dedi Anders. "Örneğin biraz
sonra yiyecekleri getirecekler. Hiçbir büyüğün buraya gelip bizi
rahatsız edemeyeceği konusunda kesin bir karar alsak iyi olacak."
Bütün çocuklar bu öneriyi beğendiler. Hiç bir büyük insanın top
anaokuluna alınmaması konusunda hemen bir karar aldılar.
"Bol bol dondurmamız olacak" dedi Sven-tarzan. "Şöyle ağız tadıyla,
seve seve bir yemek bile yiyemedik bu okulda"
"Dondurma pek yemek sayılmaz ama" dedi Stina.
"Dondurma neden yemek sayılmasın?" dedi Sven-tarzan. "Benim
bildiğim tek gerçek yemek, dondurmadır. Örneğin, fırına koyup
kızartırsak daha da gerçek bir yemek olur."
"Hadi be sen de, o zaman erir gider, dondurma olmaktan çıkar", dedi
Stina.
"Belki de haklısın" dedi Sven-tarzan. "O zaman kızartmadan yiyelim."
6
inatçı öğretmenler
Öğretmenler hala iskemlelerinde bağlı oturuyorlardı. Yoğurttan
bembeyazdılar. Biri başını eğdiğinde kulağından yoğurt boşandı. Koca
ayaklı Hedda öğretmenin ayakkabılarına yoğurt dolmuştu; ayaklarıyla
tepindiğinde ayakkabılarından yoğurt fışkırıyordu.
"Üfff, amma da pislendiniz" dedi çocuklar. "Yıkanmalısınız"
"Yıkanmak istemiyoruz" dedi öğretmenler.
"Yıkanmak zorundasınız" dedi çocuklar. "Hayat boyu böyle lor peyniri
gibi dolaşamasınız. Üstelik, böyle lor peyniri kılığında dolaşmak
tehlikelidir de. Ansızın, kocaman, aç bir kuş gelir de lor peyniri sanırsa,
sizi yiyip bitiriverir. Bu hiç eğlenceli bir şey olmaz yani."
"Yıkanmak istemiyoruz" dedi öğretmenler.
Öğretmenler öylesine inatçıydı ki, çocuklar onları banyoya tıkmak
zorunda kaldılar. Öğretmenler banyoda küvetin önünde sıraya girmek
zorunda bırakıldılar. Ama ortaya yeni bir sorun çıktı; küvetler,
çocuklara göre yapılmıştı, hepsi de küçüktüler. Öğretmenler bu
küvetlere sığmıyorlardı. Oturduklarında bütün küveti dolduruyorlardı.
"Of, su çok soğuk" dedi öğretmenler. "Sıcak su isteriz."
Ama çocuklar sıcak su döktüklerinde, bu kez de: "öf, bu su çok sıcak.
Ilık su isteriz" dediler.
İnatçı öğretmenleri yola getirmek güç oldu.
Karin öğretmen, küvetin içinde oturmuş, sarı renkte plastik bir
ördekle oynuyordu.
"Sarı ördeği ben isterim!" diye bağırdı öğretmen Ulla, "o ördek
benim!"
"Ulla öğretmen, şimdi uslu olmalı" dedi çocuklar. "Ördekle şimdi Karin
öğretmen oynuyor. Ulla öğretmene daha sonra sıra gelecek."
"O benim ördeğim!" diye haykırdı Ulla öğretmen yine.
Greta öğretmen bir köşede durmakta olan tahtadan yapılma küçük
kırmızı vapurla oynamak istedi, onu alana kadar da kıyameti kopardı.
Çocuklar, öğretmenlerle uğraşmaktan kan ter içinde kalmışlardı.
Hepsini yıkayıp üstlerindeki başlarındaki yoğurtları temizlediler.
Öğretmenler suda çırpınıyor, sıçrayıp duruyorlardı. Çocuklar,
anaokulunu yönetmenin her zaman öyle kolay bir iş olmadığını yavaş
yavaş anlamaya başladılar. Üstelik bu iş çok güç oluyordu.
Öğretmenler, oyuncaklarıyla bir süre oynadıktan sonra bıktılar, artık
oynamak istemediler. "Ördekle de, vapurla da oynamak istemiyoruz
artık" dediler.
"Oynamak zorundasınız" dedi çocuklar, "şimdi burayı biz
yönetiyoruz."
"İstemiyoruz!" diye haykırdı öğretmenler.
Çocuklar daha sonra havluları getirdiler, öğretmenleri kuruladılar. Bu
arada çocuklardan bazıları mutfakta yemek pişirdiler. Evet, pişirdikleri
yemek neydi diye sorulabilir. Çocuklar, ocağın üzerine iki büyük
tencere yerleştirmişlerdi, tencerelerin içine de mutfakta buldukları
bütün havuçları doldurmuşlardı.
"Şimdi yemek yiyeceksiniz" dedi çocuklar, öğretmenlere.
"Yemek yemek istemiyoruz" dedi öğretmenler.
"Hem de havuç yiyeceksiniz" dedi çocuklar. "Havuç hem çok tatlı,
hem de çok yararlı bir sebzedir. Her birinize on beş havuç düşüyor"
"Havuç istemeyiz" dedi öğretmenler.
"Çocuklar sofrayı kurup, tabakları, yanlarına da kaşıkları
yerleştirdiler. Öğretmenler de kuzu kuzu oturup havuçları yemek
zorunda kaldılar.
"Bize karşı niye bu kadar kötüsünüz?" diye sordu Maya öğretmen.
"Size karşı kötü değiliz" dedi çocuklar. "Ama çocuk olmanın ne demek
olduğunu öğrenmelisiniz, bunu öğrendiğiniz zaman siz de okulun
yönetimine katılabilirsiniz"
"Biz havuç yemek istemiyoruz" dedi öğretmenler. "Biz kahve,
kurabiye, çörek severiz. Üstüne de birer sigara içmek isteriz"
"Tüüühh!" dedi çocuklar. "Kahve mideye dokunur. Şekerli kurabiye ile
çörek dişlere zararlıdır. Fazla şeker yemek, dişleri çürütür. Siz
öğretmenler bunu pek iyi bilirsiniz. Ve de biz burada sigaranın sözünü
bile duymak istemiyoruz. Sigaradan daha zararlı bir şey yoktur
yeryüzünde. Sigara içerseniz ciğerleriniz kurumdan simsiyah olur,
sonra dumandan boğulur ölürsünüz."
"Havuç yemek istemiyoruz!" diye diretti öğretmenler.
Çocuklar odadan çıkıp kapıları kapattılar. Öğretmenlerin çörek ve
sigara üzerine gevezeliklerinden usanmışlardı. Yetişkin insanların,
kendilerine neyin yararlı, neyin zararlı olduğunu anlamamaları
gerçekten gariptir. Yalnızca sigara içmekle yetinmezler, üstelik
savaşırlar da, rakı da içerler, ki bütün bunlar doğrudan öldürücü
şeylerdir.
Şimdi öğretmenlerin öğle uykusuna yatmaları zamanı gelmişti.
Çocukların küçük yataklarına uzandılar. Her birinin ağzına birer emzik
verildi. Çocuklar perdeleri çektiler, öğretmenlere masal anlatmak
üzere yataklarının başına oturdular.
"Uyumak istemiyoruz!" dedi öğretmenler. "Gazete okumak
istiyoruz"
"Biz de gazete okumayı çok isterdik" dedi çocuklar. "Bize okuma
öğretmenizi az mı istedik. Ama siz bize bir sürü budalaca masalı
dinlememizi öğütleyip durdunuz. Onu için biz de bugün size masal
anlatacağız. Yarın yine gazetenizi okuyabilirsiniz"
Ve çocuklar en büyük masal kitabını alıp açtılar, resimlerine baka
baka masal anlatmaya başladılar: "bir zamanlar mantar, daha doğrusu
mantar Karl adında koca bir mantar varmış. Boyuna çayırda durur,
çayırda durmaktan başa bir şey yapmazmış. Canı çok sıkılırmış. Biraz
eğlenmek için mırıldanarak şarkı söylermiş. Bazen de sırtını kaşımaya
çalışırmış ama kolları olmadığından başaramazmış..."
"Öfff, amma da sıkıcı masal", dedi öğretmenler.
Ama çocuklar masalı sürdürdüler: "bir gün mantar Karl, orada durup
çayırı gözlerken karnı guruldamış: 'hımm' diye düşünmüş. 'düpedüz
karnım gurulduyor. Acaba neden? Mutlaka kötü bir şey yemiş
olmalıyım' mantar uykuya dalmış ve ertesi gün karnının gurultusu
geçmiş. Mantar Karl yeniden sağlığını kazanmış. Masal da böylece
bitmiş"
Bu öğretmenlerin duyduğu en sıkıcı masaldı. Öylesine sıkıldılar ki,
gözleri kapanmaya başladı ve derken hepsi uyuyakaldı.
Çocuklar öğretmenler uyanmasın diye ayaklarının uçlarına basarak
odadan çıktılar, kapıyı kapattılar ve çıt çıkarmadan beklediler. Tam o
sırada başka bir kapının zili çalmaya başladı. Çalan okulun ana kapısının
ziliydi.
"Biri geldi" diye fısıldadı Lasse.
"İmdat!" dedi Sven-tarzan, ve kendisini gizlemek için bir masanın
altına girdi.
Ama anaokulunun en yürekli çocuğu olan Eva gitti, kapıyı açtı. Orada,
kapının önünde bir kamyon, mavi giysiler içinde bir de adam duruyordu.
Şişman, şen bir adamdı. Konuştuğunda sanki gök gürlüyor gibi
oluyordu.
"İyi günler" dedi adam. "Büyük mağazadan geliyorum. Yiyecekleri
getirdim. Öğretmenler içeride mi?"
"Ne yazık ki yoklar" diye uydurdu Eva. "Biraz dışarı çıktılar. Ama
yiyecekleri bırakabileceğinizi söylediler. Biz gerekeni yapacağız"
"Çok garip" dedi şen adam. Bunu söylerken de kapıdan içeriye bir
göz atmaya çalıştı. Ama Eva kapıyı çektiğinden bunu başaramadı. "Ya
öyle mi? Peki. O halde yiyecekleri şuraya bırakayım. Ama
öğretmenlerin içeride olmaması doğrusu çok garip."
"Yoo" dedi Eva. "Garip olacak bir şey yok. Öğretmenlerden biri
burada ama şu anda tuvalette olduğundan kapıya kadar gelemedi."
Bu kez Eva öylesine bir yalan uydurmuştu ki, yüzünün yeşillendiğini
sandı. Ama adam farkına varmadı, sadece güldü. Güldüğünde koca
göbeği hopladı, sanki dalga dalga dalgalandı.
Adam kapının önüne üç büyük kutu bıraktı. Kamyon yokuş aşağı
yollandı. Bütün çocuklar dışarı fırladılar. Önce Eva'nın boynuna sarıldılar,
sonra kutuları içeriye taşıdılar. Üzerine birer parça reçel kondurulmuş
beş yüz külah dondurma duruyordu kutularda.
"Yiyecekler geldi! Bütün çocuklar buraya! Şimdi en çok kimin
dondurma yiyebileceğini göreceğiz!" diye bağırdı Eva.
7
otobüse sevdalanan tramvay
Çocuklar hayatlarında yemedikleri kadar çok dondurma yediler.
Stina on beş, Peter on üç koca külah dondurmayı mideye indirdi. İnsan
bu kadar çok yiyince yorulur. Çocuklar da tıka basa yeyip iyice
doyunca yere çöktüler.
Stina ile Peter, öylesine şişmişlerdi ki, artık yürüyemiyorlardı,
yürüyeceklerine yuvarlanmaları gerekiyordu. Kocaman toplar gibi
yuvarlandılar, duvara tosladılar.
Öğretmenler hala öğle uykusundaydılar, yattıkları odadan derin
horultular geliyordu. Öğretmenler uykularında horulduyor, düşlerine
olağanüstü serüvenler yaşıyorlardı.
Karin öğretmen, düşünde kendini dünyanın en büyük kızıl karıncası
olacak görüyordu. Bütün öbür karıncalardan daha büyüktü ve bu
yüzden dünyadaki bütün karıncaları o yönetiyordu.
Bir kürsünün üzerinde durduğunu gördü. Önünden kızıl karıncalardan
kurulu ordusu, tören geçidi yapıyordu. En önde kızıl karıncaların marşını
çalan bir bando yürüyor, arkasından askerler geliyordu.
Karin öğretmenin elinde, samandan yapılmış bir dürbünü vardı.
Dürbünüyle geçidi seyrediyordu. Çok uzaklarda, şöyle böyle birkaç
metre ötede, karıncaların düşmanını bir taşın arkasından doğrulurken
gördü. Bu bir yılandı. Tıslıyor, dişlerini gösteriyor, ağzından zehirler
saçıyordu.
Karin öğretmen, çevresini sarmış olan yardımcılarına: "bu yılanı
öldürmeliyiz!" dedi. "Öğlen yemeğinde yılan kızartması iyi gider."
Kürsünün önünde bir kızıl karıncalar denizi oluşmuştu. Karınca
askerler yürüdükçe deniz çalkalanıyor, dalgalanıyordu. Yılanın
arkasından da başka bir karınca birliği gelmekteydi. Kuşatıldığını
anlayan yılan daha da öfkelendi, daha fazla tısladı. Çevresindekileri
ısırmaya başladı. Birkaç yüz karıncayı öldürdü.
Ama kızıl karıncaların askerlerine düşünmek ve korkmak yasak
olduğundan yılanın üstüne atlamaya devam ettiler. Sonunda azgın yılan
yoruldu. Karıncalar onu Karin öğretmenin yılda üç yüz altmış beş gün
yılan kızartması yediği tümseğe götürdüler.
Kocaman ayaklı Hedda öğretmense düşünde kendini bale yapan bir
fil olarak gördü. Bir fil olmak ve aynı zamanda da bale yapmak pek
eğlenceli bir şey olmasa gerek.
Olağan durumlarda bale yapanlar leyleklerle örümceklerdir.
Dansettiklerinde çıt bile çıkmaz. Kemanlar çalarken büyük adımlarla
uçar gibi dansederler ve onlar dansederken yalnızca çalıların arasından
esen yel gibi bir hışırtı duyulur.
Hedda öğretmen, büyük tiyatro'da sahneye çıkmıştı, dans edecekti.
Oldukça iri bir fildi ve aşağı yukarı orta boydaki dört katlı bir yapı
kadar da ağırdı. Salonda eskimekten yemyeşil olmuş tacıyla kral
oturmaktaydı. Her gece bale seyretmeye gitmek zorunda
olduklarından canlarından bezmiş prensler ve prensesler de
oradaydılar.
Orkestranın yöneticisi yerini aldı, elindeki değnekle işaretini verdi.
Koca bir kurbağa, hışımla gonga vurdu. Çekirgeler arka bacakları
üzerinde çalgılarını çalmaya, ateş böcekleri de havada kıvılcımlarda gibi
uçmaya başladılar.
Müzik, duyulmamış güzellikteydi. Hedda öğretmen, aşağı yukarı küçük
bir kulübe kadar olan fil bacağını kaldırdı. İlk adımı atmak üzere
hazırlandı. Yüksek ve zarif bir sıçrama yapacak, kimse en küçük bir
ses bile duymadan bir tüy gibi yere düşecekti.
Ve sıçradı.
Ama o kadar ağırdı ki. Küçücük bir sıçrayış oldu bu, sonrada korkunç
bir gürültü koptu. Hedda öğretmen öyle ağır geldi ki, koca sahne çöktü
ve Hedda öğretmen aşağı yuvarlandı, kendini yapının bodrumunda
buldu. Büyük tiyatro'da yer yerinden oynadı. Tavandan sarkan avize
koparak kralın kafasına düştü.
Aslında fillerin bale yapmaması gerekir. Yine de buna kalkışacak
olurlarsa başarısızlığa uğrar ve çok acı çekerler. Hedda öğretmen, düş
gördü ve düşünde çok üzüldü, üzgün bir fil gibi böğürdü.
Greta öğretmen düşünde hayvanlar görmedi. O, düşünde kendini
aynı demiryolu üzerinde gitmekten bıkmış, usanmış bir tramvay olarak
gördü. Gerçekten aynı yol üzerinde durmadan gidip gelmek pek
sıkıcıdır. Bir tramvay için yoldan çıkıp da, yan sokaklara dalmak
olanaksızdır. Tramvay denize doğru gidebilir, ama gidip denizde
yüzmek olanağı yoktur. Bir tramvayın yaşantısı gerçekten
düşünülebilecek en tekdüze yaşantıdır.
Tramvayların sırtı da öyle bir kaşınır ki. Öyle çok kaşınır ki,
sokaklarda dönüp dolaşırlarken çıldıracak gibi olurlar. Her tramvayın
tepesinden çelik teller gerilidir, elektrik akımını oradan alırlar. Kaşıntıyı
yapan da işte budur.
Greta öğretmen mavi renkli bir tramvaydı ve öyle pırıl pırıldı ki,
herkes onun hayatından çok memnun olduğunu sanırdı. Ama bir gün
hayatından usandı ve demiryolundan atladı çıktı. Kırmızı renkli bir
otobüs görmüş ve o anda otobüse sevdalanmıştı.
Yirmi yıl önce bir kez de bir troleybüse sevdalanmıştı. Ama
troleybüsler bir süre sonra çekilmez olurlar. İşte bu yüzden ilişkileri
pek çabuk son bulmuştu. Kırmızı otobüsü gördüğü o güne kadar Greta
öğretmenin son sevgilisi o troleybüstü.
Otobüs hem pek güçlü hem de pek şen görünüyordu. Greta
öğretmen demiryolundan çıkıp otobüse doğru yollandı. Işıklarını yakıp
söndürdü, yakıp söndürdü. Sokak taşlarının üzerinden sekerek giderken
tekerlekleri korkunç gıcırtılar çıkardı.
Tramvayın sürücüsü ve bütün yolcularının ödleri koptu; ama Greta
öğretmen buna hiç aldırmadı. Yoluna devam etti ve otobüsün yanında
gitmeye başladı. Ara sıra otobüse sürtündükçe tramvayın
yanlarından çok hoş kıvılcımlar saçıldı. Greta öğretmen, yedek
bataryalarıyla birkaç tur attıktan sonra otobüsü soğutma ızgarasının
bulunduğu yerinden öpüverdi.
Otobüs, Greta öğretmene öylesine vuruldu ki, onu ardına taktı,
birlikte çok çok uzaklara gittiler. Bir daha da onları gören olmadı. Ama
söylentilere bakılırsa, hala ıssız yollarda dolaşmaya devam ediyor, hala
birbirlerini delicesine seviyor ve geceleri büyük çam ağaçlarının altında
yan yana park ediyorlarmış.
Top anaokulunda uyurlarken öğretmenler işte böyle düşler gördüler.
8
hiç bir şey bizi durduramaz
Çocuklar, yapmak istedikleri birçok şeyi yapamadıkları için
başkaldırmışlardı. Her gün dışarı çıkmak, kenti dolaşmak istiyorlardı.
Büyüklerin çalıştığı fabrikaları yakından görmek istiyorlardı. Yangın
söndürme arabalarını ve itfaiyecileri görmek, tanımak istiyorlardı.
Makinelerin, otomobillerin yapıldığı fabrikaları görmek, onların nasıl
işlediğini bilmek istiyorlardı.
Okumayı öğrenmek istiyorlardı. Çünkü dünyada en eğlenceli şey
kitap okumaktı. Ama onlar daha okuyamıyorlardı. Çünkü, büyükler, hiç
bir çocuğun yedi yaşını doldurmadan okumayı öğrenemeyeceğine
karar vermişti.
Gündüzleri film seyredebilmek için bir film makinası almak
istiyorlardı.
Yapmak istedikleri daha o kadar çok şey vardı ki. Ama ne isteseler,
öğretmenleri "olmaz!" diyordu. Onlara bakılırsa, çocuklar okullara
kapatılmalıydı, pek sıkıcı bir yığın oyuncakla oynamalıydılar. Birçok
kereler dışarı çıkmalarına bile izin verilmiyordu. Çünkü öğretmenler
dışarı çıkınca onların yaramazlık yaptıklarını söylüyorlardı. Bazen dışarı
çıkmalarına izin verildiğinde de, ancak anaokulunun yakınındaki parka
kadar gidebiliyorlardı.
Çocuklar sonunda ayaklanmışlardı. Ama her ayaklanmada olduğu gibi
yönetenlerin, bu ayaklanmayı da bastırmaları tehlikesi vardı. Öyleyse
bir şeyler yapmalıydılar.
Öncelikle okulu dışarıdan gelecek saldırılara karşı korumak, savunmak
gerekiyordu. Birkaç saat sonra bütün ana babalar, çocuklarını almaya
geldiklerinde, onlara karşı hazırlıklı bulunmak gerekiyordu. Ayrıca
öğretmenlere, anaokulundaki kararları çocukların vermesi gerektiğini
de anlatmak gerekiyordu.
Daha şimdiden çocukların çoğu öğretmenlere çok kötü davranmış
oldukları kanısındaydı. Elbette ki, öğretmenlerin saçlarına yoğurt
dökmek hiç de hoş bir şey değildi.
Üstelik öğretmenler de çok iyi insanlardı. Yalnızca biraz bilgisizdiler.
9
ilk saldırı
Öğleden sonraydı. Öğretmenler daha yeni uyanmışlar, ağızlarından
emziklerini çıkarmışlardı.
O sırada dışarıdaki nöbetçinin haykırdığı duyuldu. Bu, dışarıya bakan
pencerenin önünde nöbet tutan Peter'in sesiydi. Oradan aşağıdaki
sokağa kadar bütün yokuşu görebiliyordu. "Düşman geliyor!" diye
bağırdı.
Ta aşağılardan anaokuluna doğru bir adamın yürüyerek gelmekte
olduğu görülüyordu. Adam uzun boyluydu, elinde büyük bir çanta vardı.
Bu, Stina'nın babasıydı. Gündüzleri işten erken ayrıldığından, bütün öbür
ana babalardan önce gelir, Stina'yı okuldan alırdı.
Stina'nın babası yargıçtı. Her gün adliyede oturur, hırsızların
hapsedilmesine karar verirdi. Bir hırsızın hapsedilmesine karar
verdikten sonra o kadar yorulurdu ki, hemen eve gidip uyuması
gerekirdi. Eve giderken de okula uğrayıp Stina'yı alırdı.
Stina, babasının geldiğini görünce pek korktu. Hemen gidip bir
yatağın altına saklandı. Yaptıklarından dolayı babasının onu hapse
mahkum edeceğini sanıyor olmalıydı.
Öbür çocuklar kapının önünde toplandılar, kapıyı kilitlediler. Stina'nın
sırık boylu babası salınarak gelip kapının önünde durdu. O kadar uzun
boyluydu ki, bir fener kulesine benziyordu. Sanki kulenin tepesine
zayıf bir baş oturtulmuştu ve orada bir fenerin tepesindeki
lambalara benzeyen fırıl fırıl iki göz duruyordu. Çok kuru bir sesi vardı,
konuştuğunda, kuru çalılıklar arasında sanki biri yürüyormuş gibi bir
ses çıkarıyordu.
"Ne istiyorsun" diye bağırdı çocuklar.
"Kapıyı açın" dedi Stina'nın babası. "Kapı neden kilitli?"
"İçeri girmeyesin diye."
"Ama bu, yasaya aykırıdır" dedi Stina'nın babası. "Niye içeri
girmeyecekmişim?"
"Çünkü burada yönetime el koyduk da ondan" dedi çocuklar.
"Bu da yasaya aykırıdır" diye hırıldadı Stina'nın babası. "Yasaya
aykırıdır dedim. Hem siz niçin yönetime el koydunuz?"
"Çünkü kararlara biz de katılmak istiyoruz" dedi çocuklar. "Öyle
sıkılıyorduk ki."
"Bu da yasaya aykırıdır" diye homurdandı Stina'nın babası.
"Kararlara katılmak yasaya aykırıdır. Sıkılmak da yasaya aykırıdır."
Kalın bir kitap çıkardı çantasından. Kitabın üzerinde 'İsveç devleti
yasaları' yazıyordu. Kitabı biraz karıştırdı, sonra dedi ki: "yasalar
kitabında şöyle yazıyor: yönetime el koymaya kalkışanlar, sekiz yıl
hapse mahkum edilirler."
"Hapse girmeyeceğiz!" diye bağırdı Carl-johan, kapının aralığından.
"Okulumuzu savunacağız. Burası artık okulumuz."
"Yasaya aykırıdır bu!" diye gıcırdadı Stina'nın babası. "Kendinizi
savunacak olursanız, bir beş yıl daha ceza yersiniz. Toplam on üç yıl
hapislik eder."
Bu konuşmalar sırasında Anders, bir merdivene tırmanarak okulun
damındaki kapağı açmıştı. Eva'nın sabahleyin ısmarladığı elli yumurtayı
da mutfaktan almıştı. Anders dama çıktı ve Stina'nın babasının
durduğu yerin üzerinde damın ucuna gelip oturdu. Elinde bir yumurta
tutuyordu.
"Buraya bak!" diye bağırdı Stina'nın babasına. "Seni gidi kocamış
fasulye sırığı seni. Burada bizim sözümüz geçer, anladın mı. Çek
arabanı buradan. Becerebildiğin bir başka iş bul kendine. O kadar
uzunsun ki, pekala bayrak direği ya da kentin alanına yılbaşı ağacı
olabilirsin."
Anders elindeki yumurtayı gösterdi. "Hemen çekip gitmezsen, şu
yumurtayı örümcek tutmuş kafanda patlatıveririm."
Stina'nın babası pek öfkelendi ama gık bile diyemedi. Öylece kalakaldı,
soluğunu tuttu. Sonunda dayanamadı, gıcırdayan sesiyle şunları
söyleyebildi: "yasaya aykırıdır bu. Her şey yasaya aykırıdır. Bütün
insanları hapse tıkacağım. Siz herkesten çok yasalara aykırısınız."
Bunu üzerine Anders, elindeki yumurtayı öyle bir gönderdi ki,
yumurta adamın tepesine indi, 'plof' diye bir ses çıktı. Yumurta kırıldı,
adamın başından aşağıya akmaya başladı. Bütün çocuklar sevinçle
haykırdılar. Yumurtanın sarısı yavaş yavaş akarak adamın sol kulağının
üzerine çöktü.
Adamın ödü kopmuştu. Yokuş aşağı koşarak kaçtı. Koşarken çalıların,
taşların üzerinden seken bir kanguruya benziyordu. Yokuşun sonuna
gelince durdu, bağırdı: "polis çağıracağım! İtfaiyeyi çağıracağım! Bir
daha hayat boyu dondurma yiyemeyeceksiniz!"
Çocuklar, adamı böylece savdıktan sonra, Stina, saklandığı yatağın
altına çıktı. Hala biraz korkuyordu, ama arkadaşlarının çok yürekli
oldukları kanısındaydı.
Çocuklar şimdi ne yapmaları gerektiğini düşündüler. Az sonra
Stina'nın babası polislerle gelecekti. Şimdi asıl sorun, bir yolunu bulup
okulu savunmaktı. Çocuklar orada durmuş düşünürlerken, öğretmenler
yatıp uyudukları odadan çıktılar.
Önce Karin öğretmen çıktı, çocuklara doğru giderek şöyle dedi: "biz
öğretmenler olup bitenleri aramızda tartıştık. Üzerimize yoğurt
döktüğünüz için hala size kırgınız. Ama bizler de yanlış şeyler
yaptığımızı anladık. Sizlere hiç iyi davranmadık. Acaba bizi bağışlayacak
mısınız diye düşünüyoruz."
Çocuklar sustular, birbirleriyle bakıştılar. Şimdi buna ne demeliydi.
Öğretmenlerin doğru söylediklerine inanılabilir miydi?
Belki de onları aldatmak için bir oyundu bu. Hiç belli olmaz.
Öğretmenler belki de şimdi böyle konuşup beklenmedik bir anda
yeniden yönetimi ele geçirmeyi, yeniden eskisi gibi çocuklara egemen
olmayı tasarlıyorlardı.
"Sizlere nasıl güvenebiliriz?" diye sordu Lasse.
Hedda öğretmen, kendilerinin okulun yönetmek istemediklerini, asıl
yöneticilerin bunu böyle istediklerini söyledi. Bütün İsveç'te bunun
böyle olduğunu anlattı. Bütün İsveç'te çocuklar hep böyle özel evlere
konuyor, başka insanlarla ilişki kurmalarına izin verilmiyordu. Yaşlı
kimseler de, aynı biçimdeki düşkünler evi denilen yurtlara konuyordu.
Sakatlar, kolları bacakları ağrıyan kimseler de böyle özel evlere
yerleştiriliyordu.
"Niye böyle yapıyorlar?" diye sordu Lasse. Sesinde büyük bir
güvensizlik vardı, çünkü hala öğretmenlere güvenmiyordu.
"Aslında bütün insanların birlikte olmaları gerekirdi" dedi Hedda
öğretmen. "Yaşlılar, çocuklar, hastalar, hepsi birbirlerini görebilmeli,
birbirlerine heyecanlı öyküler anlatabilmeliydi. Bütün çocuklar,
büyüklerin çalıştığı fabrikaları gidip gezebilmeliydi. Bu çok eğlenceli
olurdu. Ama yöneticilerimiz, çocukların da, yaşlıların da kendilerine
ayrılan özel yerlerde bulundurulmalarının daha az masraflı olduğu
kanısındalar. Böylelikle yaşlılara ve çocuklara bakmak daha ucuza gelir.
Biz top anaokulunun öğretmenleri, siz çocuklardan çok şey öğrendik.
Okulun iyi olduğunu, ama daha iyi, çok daha iyi yönetilebileceğini
öğrendik. Biz bunu sizlerle ve ana babalarınızla birlikte yapacağız."
Çocuklar öğretmenlerin söylediklerini aralarında tatıştılar. Sonunda,
öğretmenlerin de bu girişime katılmalarına karar verdiler.
Öğretmenlerin de çocuklar kadar söz hakkı olacaktı; ama çocuklardan
daha fazla söz hakkı olmayacaktı.
Ama artık bu gibi şeyleri konuşmak için zaman kalmamıştı. Saldırı her
an beklenebilirdi. Bütün ana babalar anaokuluna saldıracaklardı. Bunun
için Carl-johan, okulun ve tepenin bir haritasını çizdi.
Bu gerçek bir alan haritasıydı. Carl-johan, bu haritayı düşman
anlayamasın diye önce görünmez mürekkeple çizdi. Ama görünmez
mürekkeple çizilmiş olduğundan haritayı çocuklar da göremediler.
Bunun üzerine Carl-johan, bu kez renkli mürekkeple çizdi haritayı.
Saldırı ne güneyden ne de batıdan gelebilirdi. Çünkü okulun bu
yanlarında derin bir hendek ve hendeğin yanında da yüksek bir tel örgü
bulunuyordu. Ana babaların kuzeyden ve doğudan saldırıya geçecekleri
apaçıktı. Tepenin bu yanları düzgün ve engelsizdi. Buradan okula doğru
geniş bir asfalt yol uzanıyordu.
"Saldırı buradan gelecek" dedi Carl-johan.
Çocuklar okulu savunmak üzere barikatlar kurmaya başladılar. İki
çocuk gizlice dışarı çıkarak, iki ağacın arasına ince bir ip gerdi. Büyükler
saldırıya geçtiklerinde bu ipe takılıp tökezlenerek yere
yuvarlanacaklardı.
Çocukların yarısına beşer yumurta verildi. Bunlar yapının damında
oturup düşmanı yumurta yağmuruna tutacaklardı.
Bütün bunlara karşılık düşmanlardan birkaçı yine de okulun içine
girmeyi başaracak olurlarsa, el arabaları ve oyuncak trenleriyle
bekleyen tökezletme birliği, onları yere yıkmaya hazırdı.
Hazırlıkların çoğu tamamlandığında Lasse'nin aklına bir şey geldi.
Yüzbaşının o eski topunu hatırladı. Topu yumurta ve çilekle doldurup
düşmanı ateşe tutmak düşünülebilirdi.
Öğretmenler, okul yapılırken bu eski topun mahzene konulduğunu
biliyorlardı. Çocuklar mahzenin kapısını açtılar. Başlarında el fenerini
tutan Karin öğretmen olduğu halde mahzene indiler. Mahzen toprak
kokuyordu, karanlıktı. El fenerinin cılız ışığında topun bir köşede
yatmakta olduğu görülebiliyordu. Top eskiydi, paslıydı, ama belki de
kullanılabilirdi.
Top demirden yapılmıştı, inanılmaz ölçüde ağırdı. Ancak
öğretmenlerin yardımıyla çocuklar topu okulun damına çıkarıp
yerleştirmeyi başardılar. Şimdi asıl sorun bu topla nasıl ateş
edileceğiydi. İçine yumurta ve çilek doldurmak yetmiyordu. Patlayıcı
bir şeye gerek vardı.
"Ben biliyorum" dedi Eva. "Topu barutla doldururuz."
Mahzendeki bütün barut alınıp getirildi. Bütün barutlu tabanca ve
tüfekler boşaltıldı, böylelikle iki kiloya yakın barut sağlandı. Barut, topa
dolduruldu.
Her şey hazır olunca, herkes yerini aldığında, dışa bakan penceredeki
gözcü haykırdı: "hazır olun! Düşman saldırıya geçmek üzere toplanıyor!"
10
ikinci saldırı
Bütün ana babalar, çocuklarını almak üzere tepenin eteğinden yokuş
yukarı tırmanmaya başladılar. Aralarında koltuğunun altındaki kalın
yasalar kitabıyla Stina'nın babası da vardı. Herkesi durdurdu. Damda
gizlenmiş çocuklar onun, herkese eliyle okulun göstererek bir şeyler
söylediğini gördüler.
Stina'nın babası, bir süre konuştuktan sonra bütün ana babalar
ellerini kollarını sallamaya başladılar. Uzaktan hepsinin de çok
öfkelendikleri belli oluyordu. Bazıları yerlerinde sıçradılar, bazıları da
uzaktan pek anlaşılamayan ama aşağı yukarı "hurra" gibi birtakım
sesler çıkarıyorlardı.
Derken, hızla yokuşu tırmanmaya başladılar. Savaş çığlıkları gittikçe
güçlü duyulur oldu. Anlaşılan, anaokuluda çok önemli bir şeyler
olduğundan korkmuş, kaygılanmışlardı. İki kocaman baba, yokuş yukarı
birer lokomotif gibi ahlaya puflaya geliyor, soğuk havada ağızlarından
çıkan solukları tıpkı lokomotif dumanını andırıyordu.
Stina'nın sırık boylu babası, saldırıyı yönetiyordu. Öyle sıskaydı ki,
yokuş yukarı tırmanırken hızla savrulan bir değneğin havayı yarması
gibi sesler çıkarıyordu.
Okulun damında çocuklar, koca paslı topu doldurmuşlardı. Ana babalar
elli metre kadar yaklaştıklarında Lasse bağırdı: "durun bütün ana ve
babalar! Okula giremezsiniz!"
Ana babalar büyük bir şaşkınlık içinde durdular. Dama doğru baktılar.
Ama o kadar iyi göremiyorlardı, çünkü hava kararmaya başlamıştı,
kimin bağırdığını anlayamadılar.
Lasse, bağırmasını sürdürdü: "bugün anaokulunda çocuklar yönetime
el koydular. Bunun için sizler evlerinize dönün. Biz çocuklar bu geceyi
burada geçireceğiz. Çünkü yarın geleceğimiz hakkında önemli kararlar
alacağız. Daha yaklaşırsanız, üzerinize ateş açacağız, bilmiş olun!"
Ana babalar daha da şaşkınlaştılar. Peter'in babası pek öfkelendi.
Eline bir şemsiye vardı, onu sallayarak bağırdı: "sizi gidi haddini bilmez
yumurcaklar sizi! Burada kimse yönetime el koyamaz. Bırakın içeri
girelim!" Sonra öbür ana babalara döndü ve haykırdı: "ileri!"
Ana babalar okulun kapısına doğru akın ettiler. İşte o anda Carljohan,
topun barutuna bir kibrit çakıverdi. "Poof!" diye bir ses çıktı
önce, sonra da "paaf!" diye bir ses çıktı. Derken büyük bir gürültü
koptu. Barut patladı ve topun ağzından yumurtalar, çilekler,
dondurmalar fışkırdı. Patlama öylesine büyük oldu ki, birkaç saniye
çocukların kulakları sağır gibi oldu. Top da iki parçaya ayrıldı.
Üstelik, atış hedefini bulmamıştı. Ancak birkaç çilek parçası ana
babaların üzerine yağdı. Ama gürültüden öyle bir korktular ki, sırtlarını
dönüp tabana kuvvet yokuş aşağı kaçıştılar.
"İmdat! Bize ateş açtılar!" diye bağırdı bir baba.
Kulağını üzerine bir çilek yiyen bir ana: "ayyy! Yaralandım!" diye
haykırdı.
Stina'nın babası, elindeki yasalar kitabını sallayarak: "bu yaptığınız
yasalara aykırıdır!" diye gıcırdadı.
Ana babalar, yeniden tepenin eteğinde toplandılar. Yaralarını
yalamak için orada toplandıkları da söylenebilir. Ama böyle demek
yanlış olur, çünkü hiç birinin yarası yoktu. Üstelik yara yalamanın
yerinde bir davranış olduğu da pek söylenemez.
Ama topun patlamasından öyle korkmuşlardı ki, yara bere içinde
kaldıklarını sanıyorlardı. Bazıları inleyerek sargı bezi istiyor, öbürlerine,
yaralarının üzerine üflemelerini söylüyorlardı.
Ancak hiçbir yaraları olmadığını ayırt ettiler sonunda. O zaman bir
kat daha öfkelendiler. Anaokulunu ele geçirmek için yeni bir girişimde
bulunmaya karar verdiler.
11
üçüncü saldırı
Anaokulu, ta yükseklerde, tepenin üzerine kurulu bir kale gibi
görünüyordu. Ortalıkta tek bir kimse görünmüyordu. Çocukların bir
kısmı alacakaranlıkta damın üzerine sinmişlerdi. Öbürleri de kapının
arkasına gizlenmişlerdi. Görünüş ıssız ve ürperticiydi. Pencerelerden
ışık sızıyordu ve karanlığın içinde bir yerde çevreye çilek kusan bir top
vardı.
Analardan en öfkeli beş tanesi, okula motosikletle saldırmaya karar
verdiler. Yeterince hız alıp okula yaklaşabilirlerse, top üzerlerine çilek
gibi yumurta gibi şeyler yağdırmaya zaman bulamayacaktı.
Çocuklar damda bekliyordu. İnsan heyecanlı bir şeyin olmasını
beklerken nasıl olursa, onlar da öylesine sinirliydiler. Top iki parçaya
bölünmüş yatıyordu, bir daha kullanılamayacaktı. Ama analar babalar
bunu bilmiyorlardı.
Çocuklar ikinci savunma hattını kurmuşlardı. Nöbetçiler pencerelerin
yanında yerlerini almışlardı. Öğretmenler odalarında pişti oynuyorlardı.
Tam o sırada anneler, motosikletlerini çalıştırdılar. Kentin yarısından
duyulan bir patırtıyla ikinci saldırı dalgasını başlattılar.
"İşte bu kez hapı yuttuk" dedi Eva, patırtıyı duyduğunda. "Şimdi ne
yapacağız?"
Lasse'nin aklına yeni bir düşünce geldi: karanlıkta motosikletli
annelere karşı savaşmanın tek bir yolu vardı. Lasse, öğretmenlerin
oturdukları odaya koştu, orada durmakta olan beş cep fenerini kaptı.
Sonra kapıya fırladı ve çocukların dördünü yanına aldı.
"Az sonra burada olacaklar!" diye bağırdı. "Fenerleri gözlerine tutun.
Hiç bir şey göremezler, durmak zorunda kalırlar."
Motosikletli anneler gidonların üzerine yatarak yokuş yukarı
yollandılar. Pek de hızlı ilerleyemiyorlardı, çünkü yokuş çok dikti.
Motosikletle neredeyse duracak kadar yavaşladılar. Yokuşu
tırmanmaya çalışan koca koca mandaları andırıyorlardı.
Lasse ile öbür dört çocuk, okulun biraz dışına çıkmışlardı. Anneler on
metre kadar yakınlarına geldiklerine fenerlerini yaktılar.
"İmdat!" diye haykırdı anneler. "Hiç bir şey göremiyoruz! Nerdeyiz?
İmdat!"
Motosikletlerini geri çevirmeyi başardılar ve yokuş aşağı kaçtılar. Bu
kez büyük bir hızla yol aldılar. Sonunda aşağılarda büyük bir çatırtı
koptu, sonra her yer sessizliğe büründü.
"Hah hah ha!" diye güldü Anders, keyifle. "Bizi hiç kimse altedemez."
12
dördüncü saldırı
Aşağıda düşman saflarında ortam hiç de iç açıcı değildi. Anneler
motosikletleriyle bir kar yığınına dalmışlar, motosikletleri kullanma
olanağı da kalmamıştı.
"Çocuklar iyice sapıttılar" dedi Lasse'nin annesi.
"Hem de ne sapıtma" dedi Eva'nın babası. "Yukarı çıkıp içeri sızmaya
çalışacağım ben. Burada bekleyin beni"
Bu sözleri söyler söylemez karanlığın içine daldı. Bir gölge gibi
çalılıkların arasından süzülerek okula doğru yollandı. Bir kızılderiliye
benziyordu. Başına kürklü kulaklıkları olan deri bir başlık geçirmişti.
Başlığı ile sanki kafa derisi yüzülmüş gibiydi.
Oldukça ürkütücü bir görünüşü vardı. Karanlıkta süzülerek ilerlerken
onu kim görse ödü kopardı. Bir dalın üzerinde bir sincap oturmaktaydı.
Eva'nın babasının süzülerek geldiğini görünce korkudan düşüp bayıldı.
Başka bir dalın üzerinde oturmakta olan bir baykuş da bu görüntü
karşısında kendinden geçti, bayıldı.
Ama daha iki yaşında olan Johnny, oturduğu pencereden Eva'nın
babasının geldiğini gördü. Johnny korku nedir bilmeyecek kadar
küçüktü. Onun için hemen bir ayı suratına benzeyen bir maskenin
arkasına gizlendi. Sonra pencereyi açıp yere atladı.
Eva'nın babası neredeyse okula varmıştı. Johnny birden önüne
çıkarak: "pööööh!" diye bağırdı.
Eva'nın babası bunun gerçek bir ayı olduğunu sandı. Öyle korktu ki. Bir
şey yapmasına olanak kalmadan, Johnny onun üzerine atılıp yakın
savaşa girişti. Johnny adamın bacağına dişlerini geçirince, adamı
kaçırmaya yetti bu.
"Bir ayı!" diye çığlığı bastı. "Hiç ayı avcısı yok mu buralarda? Alın bu
ayıyı buradan! Götürün bunu hayvanat bahçesine!"
Sonra, Eva'nın babası gerçekten talihsiz bir günündeydi. Ürküp
kaçmak zorunda kalmakla bitmedi başına gelenler. Aşağı doğru biraz
yol almıştı ki bir polis onu durdurdu.
Eva'nın babasının çalılıklar arasında dolandığını, sonra da biriyle
didiştiğini görmüş olan polis: "ne arıyorsun buralarda?" diye çıkıştı ona.
Eva'nın babası: "efendim..." diye bir şeyler söylemeye çalıştı.
"Seni iyi tanıyorum" dedi polis. "Daha önce de seni buralarda
dolanırken görmüştüm. Beni kandırabileceğini mi sanıyorsun?"
"Yukarıda ayılar var" dedi Eva'nın babası.
"Sen deli misin?" dedi polis. "Buralarda ayı ne gezer."
"Az önce bir ayıyla boğuştum" dedi Eva'nın babası. "Bırakın beni. Beni
tutmaya hakkınız yok."
"Ya öyle mi" dedi polis. "Demek bir ayıyla boğuştun. Ayılara
dokunmak yasaktır. Bu geceyi kodeste geçireceksin."
"Anaokulunda çocuklar yönetime el koydular" dedi Eva'nın babası.
"İşte onun için buralarda dolanıyordum."
Bunu üzerine polis kahkahalarla gülmeye başladı: "demek çocuklar
yönetime el koydular. Hah hah ha.. Ömrümde bu kadar budalaca bir söz
duymamıştım. Önce buralarda ayılar olduğunu söyledin, şimdi de
çocukların yönetime el koyduğunu söylüyorsun. Bakalım daha neler
yumurtlayacaksın. Belki de benim iki başlı olduğumu ileri süreceksin.
Yeter! Hadi yürü bakalım benimle. Sen keçileri kaçırmışsın."
Polis, Eva'nın babasını sürükleyerek götürdü, hapse tıktı.
13
beşinci saldırı
Bütün bunlar olup biterken, ana babalar polis çağırmaya karar
vermişlerdi. Kendileri başaramadığından ancak polisin anaokulunu
basabileceğini umuyorlardı. Polisler büyük bir otobüsle geldiler, yokuş
yukarı çıkmaya başladılar.
En önde, ceketinin kolunda sarı çizgiler bulunan bir polis yürüyordu.
Bu sarı çizgiler onun polis müdürü olduğunu gösteriyordu. Arkasından
polis müdür yardımcısı, onun arkasından birinci sınıf polis, ikinci sınıf
polis ve benzerleri gelmekteydi.
Bütün polisler kasılmaktaydı. Polis müdürü kasılıyordu, çünkü bütün
polislerin müdürü olmaktan gurur duyuyordu. Polis müdür yardımcısı
kasılıyordu, çünkü birinci sınıf polisin üstü olmaktan gurur duyuyordu.
Ve birinci sınıf polis kasılıyordu, çünkü ikinci sınıf polisin üstü olmaktan
gurur duyuyordu, v.b...
Sıranın en sonunda yedinci sınıf polis gelmekteydi. O da kasılıyordu,
çünkü tepenin eteğinde toplanmış olan ana babaların üstü olmaktan
gurur duyuyordu. Polis müdürü yürürken çıngıldıyordu. Göğsünden
göbeğine doğru tam onbeş madalya sallanıyordu. Bütün bunları üstün
başarısıyla hırsızlar yakaladığı için kazanmıştı. En büyük madalya
altındandı, 'büyük üçkağıtçı madalyası' deniyordu buna.
Polisler, anaokuluna yüz metre kadar yaklaşınca durdular. Polis
müdürü eline bir megafon aldı. "Dikkat dikkat! Polis müdürü sizlere
sesleniyor!" diye bağırdı. "Anaokulundaki bütün çocuklara çağrıdır:
teslim olun! Kuşatıldınız!"
Karşılık veren olmadı. Okulun damında çocuklar karanlıkta
oturmaktaydılar. Kimse çıt çıkarmıyordu.
"Kapıları gönüllü olarak açmazsanız bir dakika sonra saldıracağız!"
diye bağırdı polis müdürü.
O zaman Lasse, ayağa kalktı ve bağırdı: "anaokulunda yönetime el
koyduk! Bu geceyi burada geçireceğiz! Yarın gelebilirsiniz! O zaman size
limonatayla kurabiye de sunacağız. Bugün bütün ana babaların ve
polislerin anaokuluna girmeleri yasaktır!"
"Öyle mi" dedi polis müdürü. "Demek öyle. Demek bizi içeri
almayacaksınız. O halde biz de okulu basarız."
Polis müdürü yerinde zıplamaya başladı. Derken savaşa hazırlanan
bütün polislerin yaptığı gibi hepsi yerlerinde zıplamaya başladılar. Aynı
zamanda homurdanmaya ve hırıldamaya da başladılar ve saldırıya
geçmek üzere birer adım ilerlediler.
Polis müdürü, elini havaya kaldırdı ve bağırdı: "ileri! Benim aslan
polislerim! İleri!"
Bütün polisler savaş çığlıkları atarak saldırıya geçtiler. Görünüş
gerçekten yılgı vericiydi. Çocuklar, "işte şimdi hapı yuttuk", diye
düşündüler. Ama o sırada Anders konuştu: "korkmayın arkadaşlar.
Ağaçların arasına tökezletme ipini gerdiğimizi unuttunuz mu? Hepsi az
sonra yere yuvarlanacak."
Çok doğruydu. Polisler fırtına gibi geldiler. Kasılmaktan hiç biri
burnunun dibini göremiyordu. Tökezletme ipini görmediler tabii ve
anaokuluna elli metre yaklaştıklarında hepsi bir anda çocukların
ağaçların arasına gerdikleri ipe takılarak tepetaklak yuvarlandılar.
Birbirlerinin üzerine yığılıp kaldılar.
"Aaah!" dedi bir polis. "Dizim!"
"Aaah! Ayak parmaklarım!" dedi bir başka polis.
Birçokları sancı ve korku içinde inildemeye başladı. Polis müdürü
küplere binmişti öfkesinden. Bir ayağı üzerinden oraya buraya
sıçrayarak polislerine toparlanıp yeniden saldırmalarını buyuruyordu.
"Size de polis mi denir!" diye bas bas bağırıyordu. "Ben de sizleri
birinci cop birliğinin aslan polisleri sanırdım!"
"Artık polis olmak istemiyorum" dedi üçüncü sınıf polis.
"Artık kasılmak istemiyorum" dedi dördüncü sınıf polis.
"Ah ah" dedi polis müdürü. "Sizi gidi ödlek ve dönek hainler!"
Polis müdürünün bağırıp çağırması hiç bir işe yaramadı. Az sonra
bütün polisler inleye inleye oradan sıvışmaya başladı. Anaokulunu tek
başına basmayı gözüne yediremeyen polis müdürü de çekip gitmek
zorunda kaldı.
Bir süre sonra hepsi gitmişti. Okulun önü bomboş kalmıştı. Çocuklar
saldırıyı başarıyla göğüslemişlerdi. Şimdi akşam olmuştu. Hepsi geceyi
rahatsız edilmeden geçirecekleri konusunda güvenliydiler. Şimdi
herkes, yapılacak en iyi işin bir güzel uyumak olduğunu düşünüyordu.
Çünkü ertesi gün çok yorucu bir gün olacağa benziyordu.
14
gece
Her akşam oluşunda, gece ile gündüz arasında kısa bir tartışma olur.
Ta uzaklardan, ufuktan, gece, o iri, kara kafasını uzatır. İşaret
parmağını kaldırarak gündüz'e şöyle der: "çek arabanı! Defol!"
Bu, aşağı yukarı, 'lütfen tasını tarağını toplayıp gider misin?'
anlamına gelir.
Ama gündüz, bacalara, damlara yüksek yapılara sıkı sıkıya sarılarak
tutunmaya çalışır. Çünkü bütün gün boyunca gündüz olmaktan biraz
yorgun ve tembeldir şimdi.
"Sıra benim şimdi' der gece ve batmakta olan güneşi gösterir.
"Pabuçlarını giyip hemen buradan gitsen iyi olur, yoksa buna pek
zaman bulamayacaksın."
Sonra gece kapkara ağzını açarak, gündüz'ü akşam yeli denen hırçın
bir rüzgarla uzaklara üfler. Gündüz önce Norveç'e kadar, sonra oradan
birkaç saat daha kalacağı İzlanda'ya sıçrar.
Ve gece olur. Nemli, beyaz bir sis, ülkeyi kaplar, hava soğur. Çünkü
gece bir milyon yıl çalışmaktadır ve bütün dünyayı sürünerek
dolaştığından, karnı oldukça terli ya da bizim deyişimizle sislidir.
İnsanlar çalışmayı bırakır. Makineler durur, sokaklarda ışıklar yanar.
İnsanlar uzun kuyruklar halinde televizyon seyretmek, yiyecek bir
şeyler kızartmak ve bebeklerini yedirip doyurmak üzere evlerine
gitmek için taşıt beklerler. Evlerine gidip bunları yaptıktan sonra
yatağa yatar, uyumadan önce de biraz öpüşüp koklaşırlar.
Dışarıda gece, kendini biraz yalnız hisseder: "kimse beni istemiyor"
diye mırıldanır. "Her gelişimde ışıklar yakılıyor. Beni gerçekten seven
tek kimse yok."
Ama gece bu konuda yanılmaktadır. Çünkü gündüzün insanları
evlerine yollandıklarında gecenin insanları ortaya çıkar. Çıkış kapılarında
sesler duyulmaya başlar, çıkılabilir mi diye dışarı bakan gözler görünür.
Parklarda, ağaçların arasında gölgeler belirir. Bunlar kalacak yerleri
olmayan kimsesiz insanlardır. Parklarda kum havuzlarına çalı çırpı ve
gazete kağıtları döşeyip kendilerine yatak yaparlar.
Bütün kent gizli bir yaşamı sürdürür. Geceleri dışarıda neler olup
bittiğini bilebilmek için birçok geceler dışarılarda gezmek, gece ile
gerçekten dost olmak gerekir.
Köprülerin altında, rıhtımlarda, nerede altına girilecek bir dam varsa
orada, yağmura karşı kendilerini korumak için sığınmış insanlar vardır.
Buralarda, çenelerine kadar çektikleri eski paltolarının altına
bürünmüş yatan, soğuktan donan insanlar vardır. Hava soğuktur ve
böyle gecelerde dışarıda yatmak hiç de hoş değildir. Ara sıra polisler
gelir, el fenerlerini yakar ve onları kovalarlar. Ara sıra da sıçanlar gelir,
uyuyanların paçalarından içeri girerler. Kimi geceler de buz gibi
rüzgarlar eser, köprülerin altında yatanlar tir tir titrerler.
Bu kimsesiz insanlar, evlerden ve bütün kentten yayılan ışıkları
görürler. Varlıklı kişilerin lokantalara gittiklerini, nasıl gülüp eğlendiklerini
görürler. Dükkanların vitrinlerinde, neredeyse kimsenin satın
alamayacağı bütün o değerli ve pahalı şeyler sergilenir. Paltolarına
iyice sarılarak mırıldanırlar ve bütün bu vitrinlerin, bu ülkede mutlu
olduklarına inandırmak için düzenlendiklerini söylerler. "Ama işte biz
burada yatıyoruz. Bu ülkede, dışarıda geceleyen birçok insan var;
yatacak parası, bir lokma yiyeceği olmayan daha nice insan var."
Karanlık sokaklarda polis otomobilleri dolanır durur. Polis arabalarının
sirenleri aç kurtlar gibi acı acı ulurlar.
"Ava çıktık" diye ulur polis sirenleri. "Yoksulları avlamaya çıktık."
15
gecenin insanları
Çocuklar uyku odalarında uzun sıralar halinde yatmış uyuyorlardı.
Uykuya dalmadan önce biraz konuşmuşlardı. Johnny annesini özlemişti;
odanın karanlığından korkuyordu. Pencerenin önündeki ağacın dalları,
odanın duvarlarına titreşen gölgeler yolluyordu; gölgeler canlıymış gibi
sallanıyor, oynuyordu.
Öbür çocuklar Johnny'i yatıştırdılar. Bütün arkadaşlarla birlikte
bulunmanın, birlikte uyumanın çok hoş olduğu kanısındaydılar. Johnny'ye
korkması için hiç bir neden bulunmadığını, çünkü çok sayıda olduklarını,
birlik oldukları bütün gün boyunca bir şeyden korkmaya gerek
olmadığını kanıtladıklarını anlattılar.
Johnny az sonra Anders'in yanına sokulmuştu. Onu örnek alan bütün
küçük çocuklar, büyük çocukların yanlarına sokulup yatmışlardı.
Sonra da herkes uyumuştu. Top anaokulu şimdi sessizliğe
gömülmüştü. Dışarıda gece, gündüzü süpürme işini bitirmiş, kapkara
ağzını kapatmış, çevreyi iyice kaplamıştı. Gece, kentin üzerine
çökmüştü.
Çevreyi iyice sessizlik kapladığında, sessizliğin içinde varolan bütün
küçük sesler duyulur olur. Çünkü aslında hiç bir zaman tam bir sessizlik
yoktur. İnsan iyi kulak verirse her zaman küçük bir ses duyabilir;
böyle küçük bir ses olmasa bile kendi nabzının atışlarını duyacaktır.
Koca yapıyı küçük küçük çıtırtılar, tik-tak sesleri doldurmuştu. Sanki
küçük küçük hayvancıklar çevrede dolanıyor, duvarları, eşyaları
kemiriyorlardı.
Lasse ile Eva öbür çocuklar uyurken okulu beklemek üzere nöbetçilik
görevini yüklenmişlerdi. İki saat sonra yerlerine başkalarını
uyandıracaklardı. Böylelikle bütün çocuklar, bütün gece boyunca sırayla
nöbet tutmuş olacaklardı. Gece süresince ne olacağı, kimin geleceği hiç
belli olmazdı.
Lasse ile Eva dışarıya bakan pencerenin önüne oturmuşlar, okuldaki
sesleri dinliyor, tepeden aşağı inen yokuşu gözlüyorlardı. Lasse, Eva'nın
elini tutmuştu. Lasse, dışarıdaki karanlıktan, kapkara hayvanları
andıran çalılardan, ağaçlardan korkuyordu. İnsan gözlerini kısarak
baksa, dışarıda bir sürü insanlar dolaşıyor sanırdı.
"Görüyor musun?" diye fısıldadı Lasse, "gecenin insanları var
dışarıda."
Eva düşünceli düşünceli başını sallayarak Lasse'yi dürttü. İnsanların
karanlıktan niçin korktuklarını anlayamıyordu. Oysa Eva karanlığı
seviyordu. Gölgeleri çok iyi, çok hoş hayvanlar olarak düşünmek
hoşuna gidiyordu.
"Kalıbımı basarım ki, dışarıda birini gördüm" diye fısıldadı Lasse.
"Gelecek olursa ne yapacağız?"
"Sen gidip yatsan iyi olacak" dedi Eva. "Gereğinden çok düş
kuruyorsun."
Ancak lasse karanlığın gizemli yaratıklarla dolu olduğuna kesinlikle
inanıyordu. Dağlarda yaşayan cinlerden, perilerden söz edildiğini
duymuştu. Kuş biçimine dönüşen ve yalnızca geceleri uçabilen
insanlardan bile söz edilmişti; gündüzleri taş gibi yere düşerlermiş. Bir
kocakarıdan insanları dallarıyla yakalayan ağaçların öyküsünü
dinlemişti.
"Saçmalamaktan vazgeçmezsen yerine başka birini kaldıracağım"
dedi Eva. "Gördüklerimizin, bildiklerimizin dışında hiç bir şey yoktur.
Üstelik, bazı hayaletler olsa bile, bugünlerde onlar da işsiz kalmıştır.
Çünkü artık insanlar hayaletlerden korkmuyor. Hayaletler rüzgarların
içinde, ormanlarda demir zincirlerini şıngırdatarak boşu boşuna
dolanıyorlar, canavarlar için de durum aynı bugünlerde. Frankeştayn
canavarını, kurt başlı insanları, kan emen vampirleri bilirsin. Bunlar
eskiden küçük bebekleri parçalar, genç kızların kanını emerlerdi. Ama
artık canavarlar insanlara gülüp geçiyor. Bu yüzden canavarlar artık
çok mutsuzlar, çok küskünler ve artık mezarlarından hiç çıkmıyorlar."
Eva tam sözünü bitirmişti ki, bir ses duyuldu. İkisi de kaskatı
kesildiler, birbirlerinin ellerine sarıldılar. Eva bile yüreğinin nasıl hızla
çarptığını duydu. Bu gıcırdayan bir sesti, pencerenin yanındaki duvarın
bir yerinden geliyordu. Eva ile Lasse birbirlerine baktılar.
"Demedim mi ben" dedi Lasse. "İşte geliyorlar."
"Kapa çeneni" dedi Eva.
Gıcırtı dinmişti.
Şimdi de tavandan gelen bir hışırtı duyuluyordu. Hışırtı yapının
ortalarında bir yere doğru ilerledi. Orada sanki bir yeri açtı, bir tıngırtı
oldu.
"Gecenin insanları" dedi Lasse. "Öç almaya geliyorlar. Gecenin
yasalarını çiğnediğimiz için bize kızgın olmalılar."
Eva, artık Lasse'yi dinlemiyordu bile. Bunun damdaki pencereyi
açarak okula girmeye çalışan biri olduğunu anlamıştı. Şimdi asıl sorun,
çağrılmadan gelen bu konuğu gafil avlamak, onu tutsak almaktı. Eva
hemen bir cep feneri aldı eline, tavan arasına çıkan merdivenin başında
gizlendi. Lasse öylesine korkmuştu ki, ne yapacağını bilemiyordu. Bir
yandan yalnız başına oturmaya cesaret edemiyordu, öte yandan da
Eva'yı izleyerek okula sızmaya çalışan yaratıkla karşılaşmayı göze
alamıyordu.
Sonunda Eva'yı izlemeye karar verdi. Eva'nın elini kavradı, çünkü
kendini daha güvenlik içinde buluyordu böyle.
Merdivenin altına gizlendiler. Yukarıda birinin derin derin soluduğunu
duydular. Sonra tavan arasından ayak sesleri geldi. Biri kapıyı açtı,
merdivenin en üst basamağında durdu. Bir homurtu geldi önce, sonra
da yukarıda karanlığın içideki yaratığın: "hımmm, burada bir gariplik var.
Buram buram kan kokusu geliyor burnuma" diye mırıldandığı duyuldu.
Homurtusundan bunun, yaşlı pimpirik bir adam olduğu anlaşılıyordu.
Pimpirik yavaş yavaş merdivenden aşağı inmeye başladı. Çocuklar
korkudan titrediler. Lasse dişlerinin nasıl birbirine vurduğunun bütün
odadan duyulduğunu sandı.
Eva, bir anda gizlendiği yerden çıktı, el fenerini yakarak, pimpiriğin
gözlerinin tam içine tuttu. "Sizi tu-tu-tutukluyorum" dedi Eva.
Korkudan kekeliyordu.
Fenerin ışığında saçlı sakallı, kirli bir yüz göründü. Ama bu ne dişleri
sipsivri bir canavardı, ne de kulakları püsküllü bir cindi. Sıradan, sakallı
bir pimpirikti bu. Fener yandığında yıldırıma çarpılmış gibi donakalmıştı.
"Hay allah, bu da nesi!" diye kükredi pimpirik.
Ama sonra Eva'nın sesini duydu ve orada iki çocuğun durduğunu
gördü. Bunun üzerine sakallı koca yüzü koca bir kahkaha ile parladı. Üst
dudağını kaldırarak simsiyah dişlerini gösterdi. Gözleri parıldadı ve:
"tutuklamak mı?" dedi. "Beni mi tutuklayacaksın? Peki kimmiş bakalım
beni tutuklayacak?"
"Çocukların nöbetçi birliği" dedi Eva. Şimdi biraz daha az korkuyordu,
çünkü pimpiriğin güldüğünü, aslında onun çok iyi birine benzediğini
görüyordu. "Biz çocuklar anaokulunda yönetime el koyduk. Ya buradan
çekip gidersiniz ya da sizi hemen tutuklarız."
Pimpirik biraz düşünceli, kara çenesini ovuşturdu: "peki ya
direnirsem ne yaparsınız?"
"O zaman elli çocuğun hepsini birden uyandırırım" dedi Eva. "Bugün
hem annelerin, hem babaların, hem de polislerin ardı ardına giriştikleri
bütün saldırıları durdurduk, püskürttük onları."
"Vay canına" dedi adam, gittikçe daha da şaşkın bir görünüş aldı. "Şu
el fenerini çekin yüzümden de bir yere oturup konuşalım. Ne dersiniz?
Hem size kim olduğumu, niçin buraya geldiğimi de anlatırım."
Eva biraz duraksadı. Aslında şu pimpiriği kovalaması gerekirdi. Ama
dişlerinin takırdaması duran Lasse, kulağına fısıldadı: "bırak gelsin.
Bütün büyükler kötü değiller ya. Üstelik çok da iyi birine benziyor.
Dostlarımız olan büyüklerle düşmanlarımız olan büyükler arasında
ayrım yapmayı öğrenmeliyiz."
"Peki öyleyse" dedi Eva. "Gelin buraya."
"Çok iyi" dedi pimpirik. "Ben gecenin içinden geliyorum. Her zaman
kovalanan gecenin insanlarındanım. Şimdi biraz konuşalım. Hele önce bir
iki lokma bir şeyler yesek çok iyi olur."
Mutfağa geçip oturdular. Lasse, köşedeki küçük bir lambayı yaktı.
Eva yiyecekler çıkardı.
"Adım Gustav" dedi adam. Elini uzattı. Çocuklar küçücük ellerini
adamın kocaman, kirli avucuna verdiler.
"Benim adım da Lasse."
"Benimki de Eva."
Gustav geceleri yatacak bir yeri olmadığını anlattı. Her gece karanlık
basınca damdaki pencereden okula girip aç kalmamak için biraz da
yiyecek aşırdığını açıkladı. Bu gece de her gece olduğu gibi bu amaçla
gelmişti ama çocukları karşısında görünce doğrusu pek afallamıştı.
"Biraz yorgunum çocuklar" diye içini çekti. "Çok güç koşullarda
yaşamımı sürdürüyorum."
Sonra iskemlesine yaslandı. İriydi, güçlü kuvvetliydi, iskemle ağırlığı
altında çatırdadı. Kollarında çıplak kız dövmeleri vardı. Düğmeleri açık
gömleğinin içinden de bir ejderha başı dövmesi görünüyordu.
Bir zamanlar denizcilik yapmış, Singapur'a gittiğinde bu dövmeleri
yaptırmış. "Dünyada gezmediğim, görmediğim yer yoktur" dedi. "Koca
koca vinçleri olan bütün büyük limanları gezdim. Liman mahallelerinde
dayak yemişliğim, eski buharlı gemilerde ateşçi olarak çalışmışlığım var.
Ama çocukların yönetime el koyduğunu hiç duymamıştım."
"Çok pis kokuyorsun" dedi Eva, yüzünü buruşturdu. "Tıpkı ahır gibi
kokuyorsun. Bir çöp tenekesinde uyumuş gibi bir halin var."
Gustav, üç gecedir büyük kentin altındaki yeraltı tünellerinde
uyuduğunu anlattı. Bu tünellerden kentin su borularının geçtiğini, bütün
kentin altında koca bir oyuklar ve kovuklar şebekesi bulunduğunu
açıkladı. Gecenin insanlarının birçoğu buralarda barınırdı.
"Bakın, dinleyin" dedi.
Çocuklar dinlediler, ta uzaklarda, kentin sokaklarından hızla geçen
polis otomobilinin sirenlerini duydular.
"Benim peşimden koşturuyorlar" dedi Gustav. "Beni yakalayacak
olurlarsa, yoksul insanları koydukları bir yere tıkacaklar beni. Böyle bir
yere tıkılmayı ister miyim hiç?"
Hayır, çocukların böyle bir şeye yürekleri dayanmazdı. Yoksullar
yurdu, ortalıkta görünmesinler diye yoksul insanların tıkıldığı kocaman,
taştan bir yapıydı. Nöbetçilerle doluydu. Burada kalan insanların çoğu
öylesine mutsuzlardı ki, içlerinden hiç bir şey yapmak gelmezdi.
"Onun için oralardan kaçmaya çalışmamın nedenini anlayabilirsiniz"
dedi Gustav. Kapkara yüzü yağdan ve terden parlıyordu. Gözlerinde
tehlikeli bir anlatım vardı.
"Ama anaokulundan hırsızlık yapıyormuşsun" dedi Eva. "Hırsızlık
yapmak doğru bir şey değil. Üstelik bir sürü yasa dışı işler de yapmış
olmalısın."
"O halde sana bir şey söyleyeceğim" dedi Gustav. Eva'ya doğru
eğilerek, yıllardır diş fırçası görmemiş ağzıyla soluk alıp verdi. "Bugün
anaokulunda siz ne yaptınız? Ha?"
"Şey" dedi Eva. Duraksadı.
"Yo, çekinme, söyle söyle. Ne yaptınız bugün burada?"
"Yönetime el koyduk, okulu basmaya kalkışan polisleri geri
püskürttük."
Gustav, Eva'nın kolunu öyle sıkıca kavradı ki, Eva'nın canı yandı. Sonra
kızın kolunu bıraktı. Arkasına yaslandığında bütün yüzüne bir
gülümseme yayılmıştı. Tatlı bir pimpirikti bu adam. Ara sıra tehlikeli,
öfkeli biri gibi görünüyordu ama hemen ardından yüzü gülüyordu.
"Ve sen diyorsun ki, çalmak yanlıştır" dedi Gustav. "Unutma ki bugün
sizin yaptığınız, yasalara en aykırı şeydir. Başkaldırma ve başkaldırıya
kışkırtmaktan dolayı on yıl hapse mahkum edilebilirsiniz."
"Doğru" dedi Lasse. "Stina'nın yargıç babası da böyle söylemişti."
"Gördün mü" dedi Gustav. "Öyleyse bana yasa dışı işlerden söz
etmeye kalkışma. Pis, yorgun, yoksul olduğum için benden daha iyi
olduğunu sanıyorsun. Sana şunu söyleyeyim ki hırsızlık yapmak elbette
yanlıştır, ama hapse tıkılanlar da her zaman benim gibi küçük
hırsızlardır. Büyük hırsızlar, halktan milyonlar çalanlar, hiç bir zaman
hapse girmezler. Onların resimleri gazetelerde basılır, sık sık kralı,
başbakanı görmeye giderler."
Eva, ne diyeceğini bilemedi. Gustav haklıydı. Çocuklar da birçok yasa
dışı işler yapmamışlar mıydı? Kalkıp Gustav'la tartışacak değillerdi ya.
Çocuklar yorulmuşlardı. Gustav'ın yanına oturdular. Gustav, kollarını
çocukların omuzlarına doladı. Kendilerini güvenlikte, rahat hissettiler.
Eva ile Lasse, yerlerinde büzüldüler ve uzun zamandır ilk kez
güvenebilecekleri birini tanıdıklarını hissettiler içlerinde. Gustav'ın
uzaklardan gibi gelen, kaba sesiyle anlattıklarını dinlediler: "ortalıkta aç
susuz dolaştığım zamanlar ne olmayı isterim, bilir misiniz? Bir kartal
olmayı isterim. Kanatlarım olsun, uçabileyim isterim. O zaman dikine
yükselirim, beni ne polis, ne de başkası yakalayamaz. Hepsi de oldukları
yerde kalırlar. Bense yükseklere çıkar, rüzgarlara veririm kendimi,
uçarım. Denizin üzerinde bulutları izlerim, sonunda da daha iyi başka bir
ülkeye varırım. Çok uzaklarda beni bekleyen insanlar var. Bir kadın, iki
çocuğuyla beni bekliyor. Birgün göklerden uçarak gidip onlara
ulaştığımda, çocuklar, 'babacığım, babacığım, geri geldin sonunda,' diye
bağıracaklar."
Ama Lasse ve Eva, pimpirik Gustav'ın öyküsünün sonunu işitmediler.
Çünkü uykuya daldılar. Gustav onları öbür çocukların yanına taşıdı,
yataklarına yatırdı, üzerlerini örttü.
Ondan sonra kapının önünde nöbete başladı. Bütün gece orada
kıpırdamaksızın kaldı.
16
Gustav orayı boyluyor
İkinci gün başladı. Sabah oldu. Top anaokulundaki ayaklanma yirmi
dört saatini doldurdu. İlk zaferler kimsenin başta düşünemeyeceği
kadar kolaylıkla kazanılmıştı.
Çocuklar sütlü kakaolarını içtiler, peynirle ekmek yediler.
Öğretmenler uykudaydılar. Hemen hemen bütün geceyi
soyulmacasına poker oynayarak geçirmişler, çok yorgun düşmüşlerdi.
Gustav, masanın başında oturuyordu. Öbür çocuklar Gustav'ı ile
gördüklerinde hem korkmuş, hem de kızmışlardı.
"Bu da kim?" diye bağrışmışlardı.
Ama Eva ile Lasse onlara pimpirik Gustav'ı tanıttılar. Lasse yine
büyükler arasında da iyi kimselerin bulunduğunu anlattı. Aslında temel
ayrılık büyüklerle küçükler arasında değildi. Temel ayrılık, yönetimi
elinde bulunduranlarla yönetilenler arasındaydı.
Bunun üzerine çocuklar, Gustav'ı masalarına çağırmışlardı.
Gustav, yıkanıp temizlendi. Çocuklar eski bir traş makinesi bulup
sakallarını kestirdiler. Çünkü sarılıp kucaklaşıldığında sakallar çocuklara
batar. Oysa çocuklar Gustav'ı pek sevmişlerdi, onu kucaklamak
istiyorlardı. Bu yüzden Gustav gidip traş olmak zorunda kaldı.
Masanın başına oturduklarında, Peter, "bugün giriştiğimiz bu eylemi
daha da ilerletmeliyiz" dedi. "Bütün herkese niçin böyle yaptığımızı
açıklamalıyız. Bunu bütün annelere, babalara anlatmalıyız. Bunu
gazetelere, televizyona da açıklamalıyız."
Anders söze karıştı: "ve herşeyden önce, ülkedeki bütün çocukları,
bizler gibi davranmaya çağırmalıyız. Onun için hemen kararlaştırmamız
gereken bir sürü önemli şey var."
"Örneğin ne?" diye sorsu Stina.
"Önce bir toplantı yapmalıyız" dedi Eva. "Bütün büyükler bu
toplantıya katılabilmeli. Onlara neden başkaldırdığımız açık açık
anlatmalıyız."
"Bu toplantıda ileride neler yapacağımız konusunda bir taslak da
ortaya koyabiliriz" dedi Lasse.
"Ölünceye kaday, ben donduyma ve çilek yemek istiyoyum" dedi
Johnny.
"Kes sesini" dedi Stina. "Dondurma ve çilekten çok daha önemli
şeyler söz konusu."
"Yuuuh" dedi Johnny.
"Dondurma ve çileği daha sonra yersin" dedi Anders. "Bütün gün
bunu konuşacak değiliz ya."
"Bir önderimiz olmalı" dedi Carl-johan. "Önderliğe kendimi
öneriyorum."
"Yo yo" dedi Gunnar adlı bir çocuk. "Seni önderliğini istemediğimizi
hala öğrenemedin mi? Sen olsan olsan, ancak kızılderili oyunu oynarken
başkanımız olabilirsin."
Bunun üzerine Carl-johan tıpkı bir gün önceki gibi yüzünü astı, oturdu.
Yine de pek çok şeyler öğrenmişti. Çünkü kızgınlığı yalnızca bir dakika
sürdü. Sonra yeniden neşesini buldu.
"Temizlik yapmalıyız" dedi Lasse. "Kendimize bakabileceğimizi
herkese göstermeliyiz."
"Gustav'ın her zaman bizimle oturmasını istiyorum" dedi Anna.
Gustav biraz hüzünlü bir bakışla baktı çocuklara. Sonra bunun neden
olamayacağını onlara anlattı: "az sonra gitmem gerek" dedi Gustav.
"Yoksa gelir alırlar beni buradan. Şu yakındaki birahaneye gider, sonra
da yine yerin altına inerim."
"Öyleyse çok yakında yine gelmelisin bize" dedi Anna.
"Gelmeye çalışacağım" dedi Gustav. "Ama içimde öyle bir duygu var
ki, bugün hiç de iyi bir gün olmayacak gibi geliyor bana."
Çocuklar bir an sessiz kaldılar. Gustav'ın kötü sezgilerine inanmak
istemiyorlardı. Ama öyle oturup kara kara düşünmenin de hiç gereği
yoktu. Yapılacak pek bir şey yoktu aslında. Ama birden top
anaokulunda olağanüstü bir çalışma başladı. Yer fırçaları, kovalar,
süpürgeler, bezler çıkarıldı. Büyük toplantıya kadar her yer tertemiz
temizlenecek, düzene sokulacaktı.
Peter, hırıldayan elektrikli süpürgeyi ardınca sürükleyerek bir jet
uçağı gibi ortalarda uçuşuyordu. Lasse, her iki ayağına birer yer
fırçası bağlamış, sanki odadan odaya paten kayıyordu. Bu, yeri
parlatmanın çok pratik bir yöntemiydi. Eva, bir paspas fırçasına at
gibi binmiş koşturuyordu.
Telefonun bulunduğu odada çocukların basın merkezi kuruldu. Okuma
bilen çocuklar telefon rehberini açarak tv'nin, radyonun ve bütün
gazetelerin numaralarını saptadılar.
"Günaydın, sabah borazanı'yla mı görüşüyorum?" dedi Oke adlı bir
oğlan. "Günaydın. Yazı işleri müdüryle görüşebilir miyim?"
"Alo. Burası dünyanın en büyük zırva ve skandal gazetesi, sabah
borazanı" dedi bir ses.
"Günaydın efendim. Biz çocuklar top anaokulunda yönetime el
koyduk" dedi Oke. "Bütün gazeteleri saat 12'de yapılacak basın
toplantısına çağırıyoruz. Toplantıda limonata sunacağız ve hakkımızda
kötü şeyler yazan bütün gazeteciler sokağa atacağız."
Bir saat sonra bütün hazırlıklar tamamlanmıştı. Anaokulu pırıl pırıldı.
Yerde en küçük bir toz bile kalmamıştı. Bütün pencereler silinmişti.
Camlar öylesine temizdi ki insan bilmese çerçevelerin içinde hiç cam
olmadığını sanırdı.
Tam o anda korkunç bir şey oldu; tasarlanmış her şeyi, yapılacak
toplantıyı bile mahvedebilecek bir şey. İlk gören Eva oldu. Gustav'ın
ortalıkta görünmediğini anlayınca, olanca gücüyle bağırdı: "Gustav
nerede?" sonra pencereye fırladı ve korkunç olayı gördü.
Gustav, çocuklardan ayrılmış, giderken "hoşça kalın" bile dememişti.
Çünkü ayrılık sözleri etmek, her zaman zor bir iştir. İnsan kolaylıkla
hüzne kapılır, büyük bir üzüntü duyar. Eva şimdi Gustav'ın okuldan aşağı
ağaçtan ağaca gizlenerek gidişini görüyordu.
Üstelik Gustav'ın görmediği başka bir şeyi de gördü. Bir ağacın
arkasında iki polis duruyordu. Eva, Gustav'a bağırmak, onu uyarmak
istedi ama ne yazık ki pencerenin arkasındaydı. Pencereyi açmaya
çalıştı ama mandalı sıkıştığından başaramadı bunu.
Eva'nın bir şey yapmasına olanak kalmadan, polisler yerlerinden
fırlayıp Gustav'ı yakalamışlardı bile, Gustav'ın nasıl ellerinden
kurtulmaya çabaladığını gördü. Ama o zaman polislerden biri copunu
çekerek Gustav'ın kafasına indirdi. Gustav yere yığıldı, kıpırdamaksızın
oracıkta kalıverdi.
Eva donup kalmıştı. Yalnızca orada durdu, baktı. İçinden ağlamak
geldi ama ağlayamadı. Kaskatı, oracığa çakılıp kalmıştı.
Az sonra pencerelerinde demir parmaklıklar bulunan kocaman,
simsiyah bir cezaevi arabası geldi. Polisler, Gustav'ı kaldırıp arabanın
içine attılar. Kapılar üzerine kapandı ve araba yola koyuldu.
Öbür çocuklar da gelip Gustav'ın arabanın içine atılışını izlemişlerdi.
O zaman Eva, güç duyulur, acılı bir sesle şunları söyledi: "artık bu
işten vazgeçiyorum. Buradan çekip gitmek istiyorum. Bir daha da hiç
buraya gelmeyeceğim."
Çocuklar yere çökmüşlerdi. Yüzleri bembeyaz kesilmişti. Söyleyecek
pek bir şey yoktu. Aslında hepsi de pek üzgündü. Ama bütün olan
bitenleri gören Eva büsbütün üzülmüştü. Onu yatıştırmak, kimsenin
elinden gelmiyordu.
Eva'yı kucaklayıp elinden tutan Lasse: "şimdi başlattığımız bu savaşı
sürdürmeliyiz" dedi. "Böyle bir şeyin olmasına bir daha izin
vermeyeceğiz. Biz bu gibi kötü bulduğumuz şeylere karşı devrim
yapıyoruz. Anlamıyor musun bunu. Bizi bırakıp kaçamazsın. Bundan
böyle tek bir yol var, o da dosdoğru ileriye, daha ileriye erişmek..."
17
kral, isviçre'ye kaçıyor
Saat oniki olmuştu. Çocukların basın toplantısı başlayacaktı.
Anaokulunun önünü halk hınca hınç doldurmuştu. Büyük salon öylesine
doluydu ki, iğne atılsa yere düşmezdi. Büyük bir kamyon tv kabloları ve
kameralarıyla gelmişti. Bay kahkaha denen bir tv yıldızı, burnu havada
ortalıkta dolaşıyor, herkese gülümsemesini söylüyor, yoksa tv'de
görünemeyeceklerini belirtiyordu.
Bay kahkaha, tv yıldızlarının en yakışıklısıydı. Plastikten yapılma eşsiz
bir takma burnu vardı. Her zaman sırıtan ağzından bembeyaz dişleri
görünüyordu, aslında dişleri de takmaydı. Her gece çıkarılıp suya
yatırılmaları gerekiyordu. Yoksa gece uyurken insanın boğazına
takılıverirdi. Gür, esmer saçlı güzel bir peruk vardı kafasında. Evet,
aslında bay kahkaha'nın üzerindeki her şey, bütün öbür tv yıldızlarında
olduğu gibi takmaydı. Peruğunun ve takma burnun altında biraz yenmiş
ve yıpranmış bir hali vardı.
Bay kahkaha'nın çevresini tv programlarını yapan kimseler
sarmışlardı. Bunlardan kısa boylu birisi bay kahkaha'nın pırıl pırıl
parlayan pabuçları kirlenmesin diye ayaklarını altına kırmızı bir halı
seriverdi.
Anneler, babalar oturuyorlardı, oldukça da kızgın görünüyorlardı.
Birçoğu, bir gün önceki anaokulunu basma girişiminden beri kızgındı.
"Ah, ne yaramaz çocuklarımız var" diye iç geçirdi Peter'in annesi.
"Ne yapsak? Peter'in bu kadar yaramaz olacağı aklıma bile gelmezdi.
Eve döner dönmez hemen yatağa yatacak."
"Çocuklar yasaları çiğnemişlerdir" dedi Stina'nın sırık boylu babası. gün de her günkü gibi işine gitmiş, yine insanları hapis cezalarına
çarptırmıştı.
Gunnar'ın babası ise oturmuş paralarını sayıyordu. Gunnar'ın babası
milyonerdi. On fabrikası, on beş evi, yirmi de gemisi vardı. Çalışmasının
hiç gereği yoktu. Bütün gün evde oturur, paralarını sayar, parayla ilgili
radyo programlarını dinlerdi. Arada sırada da yürüyüş yapmak için
dışarı çıkar küçük kuşlara yem diye on kuruşluklar atardı. Büyük
kuşların payına liralıklar düşerdi. Evet, o kadar zengindi ki tuvalete
gittiğinde asla herkesin kullandığı tuvalet kağıdından kullanmaz, on liralık
kağıt paraları yeğlerdi.
Lasse'nin annesi, onun fabrikalarından birinde çalışıyordu. Bütün gün,
o daha çok kazansın diye ter döküyordu.
"O kadar çok param var ki, istesem tüm kenti satın alabilirim" diye
mırıldanıyordu Gunnar'ın babası. "Çocuklar uslu durmazsa bu anaokulunu
da satın alacağım."
Tv yıldızı bay kahkaha, tv adına bir görüşme yapmak için Lasse ile
Eva'yı bir köşeye sıkıştırmıştı. "Kamera!" diye bağırdı.
Kameracı adam geldi, kamerayı Lasse ile Eva'nın üzerine doğrulttu.
"Budala" dedi bay kahkaha öfkeyle; bir an için sırıtmayı bıraktı.
"Onları değil, beni filme çekeceksin. Onlar da biraz görünebilir ama asıl
beni çekeceksin."
Kameracı, kamerayı bay kahkaha'ya çevirdi ve o da yeniden
sırıtmaya başladı.
"Ses!" diye bağırdı bay kahkaha.
Başka bir adam geldi ve bay kahkaha'nın başının üzerinden bir
mikrofon sallandırdı.
"İyi günler, sevgili izleyiciler" dedi bay kahkaha, kamera işlemeye
başladığında. "İyi günler. Beni yakından tanıyacaksınız. Ben dünyanın en
yakışıklı, en ünlü tv yıldızı bay kahkaha..."
Durdukları köşede Eva eğilerek Lasse'nin kulağına fısıldadı: "herif,
çılgın, tv'de yalnız kendisi görünsün istiyor."
"Buna da dur demeliyiz" diye fısıldadı Lasse.
Ve kameraya doğru atıldı. Birden, tv yıldızını bir yana itti. Sonra el
sallayarak bağırdı: "selam, İsveç'teki bütün çocuklar! Biz
anaokulumuzda yönetime el koyduk. Şimdi sizler de bizim gibi yapın."
Ancak Lasse daha çok konuşma olanağı bulamadı, çünkü tv yıldızı bay
kahkaha, yeniden Lasse'yi engelledi. "Tv programını rezil ediyorsun"
dedi. "Tv'de her zaman ben görüneceğim, sen değil."
Yeniden kameraya döndü. "Bu üzücü teknik arızadan dolayı özür
dileriz sayın seyirciler. Evet, ben tv yıldızı bak kahkaha..."
"Yuuuh!" diye bağırdı Lasse.
"Yuuuh!" diye bağırdı Eva.
"Yuuuh!" diye bağırdı bütün çocuklar.
Herkes öyle yuh çekiyordu ki, tv yıldızı alabildiğine kızdı ve anırmaya
başladı. Derken takma burnu yere düştü. Kafasındaki peruk yana
kaykıldı ve yerde takma dişlerini aramaya başladı. Ansızın tv yıldızının
bütün yakışıklılığı kayboldu. Yeri koklayan ve eşeleyen, kocamış, dişsiz
bir kobaya benziyordu.
Ama tv kamerası çalışıyordu. Televizyon izlemekte olan bütün İsveç
halkı gülmekten kırılıyordu.
Programı izleyen bütün çocuklar da gülmekten katıldılar. Lasse'nin
bağırdığını duyunca, onlar da hep bir ağızdan bağırdılar: "yönetime el
koyacağız!"
Sarayının kulesinde oturmakta olan yaşlı kral da tv'yi izlemekteydi.
Lasse'nin bağırdığını duyunca öyle korktu ki hemen zile basıp uşağını
çağırdı: "bütün sandıklarımı parayla doldurun" diye buyurdu.
"İsviçre'ye kaçmalıyız. Halk yönetimi ele geçirecek."
Başka bir evde de yaşlı başbakan oturmaktaydı. O da en az kral
kadar korktu. O da sekreterini çağırıp bütün paraları toplamalarını
söyledi. "Amerika'ya sıvışmak en iyisi" dedi. "Çünkü yakında bu ülkeyi de
halk yönetecek."
18
büyük zafer
Anders, ayağından ayakkabasını çıkardı, olanca gücüyle masaya
vurarak bağırdı: "kesin sesinizi! Şimdi yönetime niçin el koyduğumuzu
açıklayacağız!"
Anneler, babalar biraz homurdandılar ama sonunda sustular. Tv
yıldızı takma dişlerini bulmuştu, yine yüzü gülüyordu. Bütün gazeteciler
söylenilenleri yazmak üzere hazırlandılar.
"Top anaokulundaki çocuklar yönetime el koydular. Çünkü gündüzleri
ne yapmaları gerektiğine kendileri karar vermek istiyorlar" dedi
Anders. "Ancak amacımız tek başına karar vermek değildir. Buraya
gelen herkes kararların alınmasına katılacaktır. Üstelik biz bir şey daha
keşfettik: siz ana babalar, bizler hakkında çok az şey biliyorsunuz.
Onun için her gün bir saat buraya geleceksiniz. Burada biz çocukların
ne istediğini öğretmek için bir okul açacağız."
Anders sözünü tamamladığında salonda bir patırtı koptu. Bazı ana
babalar bu söze çok kızmışlardı. Öbürleri ne düşüneceklerini
bilemiyorlardı. Bir kısmı da söylenenleri hoşnutlukla karşılamıştı. Derken
annelerden biri bağırdı: "artık yeter! Susturun şunları! Bu çocuklar
yaramaz!"
Ve Gunnar'ın milyoner babası bağırdı: "kentin en zengini benim! Her
şeye ben karar veririm. Onun için şurada durmuş saçmalayan çocuğu
da satın alacağım!"
Gunnar'ın babası, cebinden bir yığın para çıkardı, saydı ve sordu:
"fiyatı nedir? On bin lira veriyorum!"
Herkes şaşkınlıkla birbirine baktı. Sonra Lasse'nin annesinin sesi
duyuldu: "bir çocuğu da satın alamazsınız ya."
"Alırım elbette" dedi Gunnar'ın zengin babası. "Parayla her şey satın
alınır. Onu satın aldığımda benimle evime gelecek ve orada böyle bir
sürü zırva söz etmemeyi öğrenecek."
"Beni satın alamazsın!" dedi Anders. "Ne sen ne başkası beni satın
alamaz."
"Elbette alırım" diye diretti Gunnar'ın zengin babası. "Ben kralları,
başkanları satın almışım, niye bir yumurcağı almayayım."
O zaman Anders'in annesi ayağa kalktı: "kimse benim yavrumu satın
alamaz!" diye kükredi. "Benim oğlumu bir köpek ya da bir at mı sandınız.
Belki bizim sizin kadar paramız yok ama bizim de en az sizin kadar
değerimiz vardır!"
Hemen hemen bütün analar, babalar bu sözlere katıldılar. Çoğunluğun
Anders'ten yana olduğu anlaşılıyordu. Kimileri de Anders'in annesi
kadar öfkelenmişlerdi, yumruklarını sıkmış sallıyorlardı.
"Atın şu herifi dışarı!" diye bağırışıyor, Gunnar'ın zengin babasını
gösteriyorlardı.
Ortalık iyice karıştı. Analar babalar birbirlerine girecekmiş gibi bir
durum doğdu. Ama Carl-johan onları yatıştırmak için ayakkabısını
masaya vurarak bağırdı: "herkes sussun! İnsanların satın alınabileceğini
savunan analar babalar odanın bu yanına ayrılsınlar. Anders'le annesini
destekleyenler de bu yana."
Ana babalar ayağa kalktılar. Hemen hemen hepsi Anders'le annesinin
yanına gitti. Gunnar'ın zengin babasını destekleyenler yalnızca birkaç
kişiydi.
Şimdi analar babalar odanın iki yanına ayrılmışlar, yüz yüze
gelmişlerdi. Çok paraları, evleri, iyi işleri olanlar bir yandaydılar. Ama
sayıları çok değildi. Geri kalanların hepsi öbür yanda yer aldı.
Böylelikle işin yatıştığını sanan olduysa çok yanılıyordu. Gerçekte ana
babalar daha da kızışmışlardı: "seni gidi zengin domuz!" diye bağırdı
Anna'nın güçlü kuvvetli bir yapı işçisi olan babası. "Dışarı çıkalım da
görürsün. Şunu kafana yersin o zaman!"
"Burada hiç bir insan satın alınamaz!" dedi Eva'nın annesi.
Ama Gunnar'ın zengin babası, yalnızca paralarını salladı durduğu
yerden ve yine bağırdı: "o kadar çok param var ki, istersem hepinizi
satın alırım! İstersem hepinizi işsiz bırakırım, hepiniz sokakta yatmak
zorunda kalırsınız."
O zaman ortalık yeniden öyle bir karıştı ki, Peter iki yan birbirine
girmesin diye odanın ortasına ilerledi ve Gunnar'ın zengin babasına
dönerek şöyle dedi:
"Biz çocuklar, bazı kimselerin niçin öbürlerinden daha zengin
olduklarını anlayamıyoruz. Bunun yanlış olduğu inancındayız. Onun için
paralarının bir kısmını bize vereceksin. O zaman bir film makinası
alabilir, her gün otobüse binip müzeleri ve fabrikaları gezebiliriz."
"Size metelik vermem!" dedi Gunnar'ın zengin babası. "Çok param
var, çünkü ben çok akıllıyım."
"Hiç de akıllı değilsin" dedi Peter. "Çünkü bütün gün evde oturup
paralarını sayıyorsun. Şimdi o paraları bize vereceksin."
"Hayır! Hiç bir zaman vermeyeceğim!" dedi Gunnar'ın zengin babası.
Yüzü öfkeden kıpkırmızı olmuştu. Paralarını da sıkı sıkıya cebine tıkmıştı.
Ancak o anda çocukların nöbetçi birliği, adamın önünde bitiverdi.
Birlik, on çocuktan kuruluydu; hepsi de son derece kararlı, inançlı
görünüyordu. Yavaş yavaş ona doğru ilerlediler.
"İmdat!" diye haykırdı Gunnar'ın zengin babası. "Ne yapmak
istiyorsunuz? Niçin bu kadar kızgınsınız? Ben öyle demek istemedim."
Ama çocuklar ona doğru ilerlemeyi sürdürdüler. Gerçekten de öyle
görünüyordu ki, Gunnar'ın zengin babasını sanki tuttukları gibi
pencereden dışarı fırlatacaklardı.
"Ö-ö-ödeyeceğim" diye kekeledi Gunnar'ın zengin babası. "O kadar
çok param var ki, hemen ödeyebilirim." cebinden koca bir tomar para
çıkardı, Peter'e verdi.
"Bizim okulumuzla birlik olmaya, hır çıkarmamaya söz veriyor
musun?" dedi Peter.
"Evet, evet, söz veriyorum, ama söyle şu çocuklara, çekilsinler
başımdan. Çok kötü bakıyorlar bana."
O anda top anaokulunun bütün çocukları sevinçler haykırdılar, az
sonra bütün ana babalar, öğretmenler, gazeteciler de onlara katıldı.
Tv yıldızı bay kahkaha, bir köşede durmuş öyle gülüyordu ki, neredeyse
ortasından çatlayacaktı. Kağıdan içeri sızan küçücük bir köpek odanın
ortasına gelip oturdu, havlamaya başladı.
O sırada çocuklar pencereden içeriye iki kırmızı gözün bakmakta
olduğunu farkettiler. Sonra kara saçlı bir baş, ağzı kulaklarında gülen
bir yüz ve kapkara dişler gördüler.
"Gustav!" diye bağırdı Eva.
Büyük bir alkıştır koptu. Gustav, çocukların açtığı pencereden içeriye
girdi. Odanın ortasına gelip durdu. Gürültünün içinden bağırdı: "polisin
elinden kaçtım! Şimdi, bütün çocuklar, şimdi bütün analar babalar, şimdi
hep birlikte bayram yapacağız. Şimdi limonata içeceğiz, çörekler
yiyeceğiz ve top anaokulunda yönetime el koyan çocukların onuruna
hep birlikte haykıracağız: yaşasın!"