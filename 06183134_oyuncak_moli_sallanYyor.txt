Okul bir süredir çok sessizdi. Kapı ve pencereleri çoktandır açılmamıştı. Yer yer kırılmış camlardan hafif hafif rüzgâr esiyordu. Üzerlerine resimler asılmış beyaz duvarlar da suskundu.
Bazı yerlerde çatlaklar bu resimleri ikiye ayırmıştı. Oyuncak
ayı Moli, çok sıkılmıştı bu sessizlikte.
Oysa her sabah çocuklar gelirdi yanına. Oradan oraya koştururlardı birlikte. Bazen bir uzay roketi yolcusu olurdu bazen doktora kontrole giden bir hasta. Bazı günler çocuklardan biri öğretmen olurdu, Moli de uslu uslu onu dinlerdi. Öğle vakti bahçeye çıkarlardı güneşli günlerde. Işıl ışıl güneşin altında piknik yaparlardı.
Ancak bir sabah yer şiddetle titremeye başladı. Çocuklar onu havaya atıp tuttuklarında, ellerinden tutup döndüklerinde hissettiği gibi bir titreşim değildi bu. Daha kuvvetliydi. Moli sağa sola sallanıyordu.
Çocuklar oyunlarını bırakıp öğretmenlerinin izinde başlarını
koruyarak büyük masasının altına saklandılar. Kitaplık ve
üzerinde duran sevimli tren Çufçuf yere düştü.
Etrafı bir toz bulutu sardı. Oyun tozları gibi pembe, mavi, sarı altın renkli değildi bu toz. Gri ve bunaltıcıydı. Moli korkmuştu.
Sonra titreşimler azalıp, okul
binası sallanmayı bırakınca,
çocuklar öğretmenleri ile
dışarı çıktılar.
Moli yanı başındaki kırık pencereden dışarıyı izledi. Karşısında duran duvardaki gibi etraftaki binalarda da çatlaklar, kırıklar vardı. Ambulans ve itfaiye sirenleri duyuyordu Moli. Görevliler etraftaki insanlara yardım ediyorlardı. Bir süre sonra sessizleşti ortalık.
Sonra bir canlılık geldi yine. Yanı başındaki ağacın dallarında tomurcuklar beliriyor, kelebekler uçuşuyordu. İnsanlar da ortalığı temizleyip, yeni binalar inşa ediyorlar, bazılarını ise tamir ediyorlardı. Moli pencerenin yanında uzandığı masadan heyecanla olanları izlemeye koyuldu.
Zaman ilerlemişti. Ağaçlardaki tomurcuklar çiçek açmış, güneş ışıl ışıl parlıyordu. “Çocuklar burada olsa ne güzel eğlenirdik çiçeklerin altında.” diye geçirdi içinden Moli.
Onlar olmadan kendini yalnız hissetmeye başlamıştı. O
sırada başlarında baretlerle birkaç yetişkin girdi içeri. Moli
heyecanlandı.
Yetişkinler duvarlardaki çatlaklara baktılar. Ölçtüler, biçtiler, kâğıtlara notlar aldılar. Sonra etrafa dağılan eşyaları kutulara doldurmaya başladılar. Moli de atladı hemen bir kutuya.
Sevimli tren Çufçuf da kutudaki yerini almıştı. Yetişkinler kutuları
korunaklı bir köşeye yerleştirip duvarlarla, pencerelerle, yerdeki
döşemelerle ilgilenmeye başladılar.
Bir süre inşaatı izledi Moli ve Çufçuf bulunduğu kutudan. Merakla neler olacağını bekliyorlardı. Etraf yenilendi, boyandı, temizlendi.
Bir sabah kutudan çıkardılar Moli ve Çufçuf’u. Bekledikleri gün gelmişti.
Moli etrafa baktı. Her yer pırıl pırıldı. Eskisinden daha da güçlü, yepyeni
güzel bir odaya dönüşmüştü sınıfları. Sonra alışık olduğu neşeli çocuk
sesleri geldi kulağına. Kapı açıldı, çocuklar geri dönmüştü!
Moli’nin boncuk gözleri sevinçle parladı. Çocuklar da
Moli’yi görünce sevindiler. Hemen kucakladılar onu.
Özlemişlerdi birbirlerini.
Tamirden sonra yeni boyanmış duvarlar henüz bembeyazdı. Ancak çocuklar evde kaldıkları zamanlarda renkli kalemler ile gökyüzü, çiçek, kelebek resimleri çizmişlerdi. Bazı resimlerde Moli ve Çufçuf da vardı.
Çocuklar uygun yerlere asması
için öğretmenin masasına bıraktılar
güzel resimlerini. Yenilenmiş okulları
kahkahalarla, güzel anılarla, renkli
resimlerle dolmaya hazırdı.
İşte öğretmen de gelmişti. Öğrencilerine yeniden kavuşmanın sevinciyle gülümsüyordu. Çocuklar hemen öğretmenin etrafında toplandı. Herkes çok mutluydu. Öğretmen:
-Bir uygulama yapacağız çocuklar, dedi.
Moli de uzaktan izliyordu onları.
-Artık daha sağlam daha güvenli bir okul binamız var. Ancak deprem bir doğa olayı ve tekrar yaşayabiliriz.
Olası bir depremde üzerimize düşmemeleri için dolaplarımızı duvara sabitledik. Eğer yine deprem olursa sağlam sandalyelerle desteklenmiş bir masanın altına veya dolgun ve büyük bir koltuk gibi koruma sağlayan bir eşyanın yanına çömelmeliyiz.
Bu şekilde güvenli bir yer
bulup “çök-kapan-tutun”
tekniğini kullanmalıyız.
Haydi, şimdi hep beraber
deneyelim. Hepimiz masamızın
altına gidelim. Başımızı ve
ensemizi koruyalım. Masanın
ayaklarına ve altındaki
tahtalara da sıkıca tutunalım.
Böylece “hayat üçgeni”
oluşturmuş oluruz. Hayat
üçgeni oluşturmak çok
kolay. Çamaşır makinesi,
büyük ve sağlam bir
kanepe yanı, hayat
üçgeni için uygun yerler.
Demek depremdi yaşadıkları şeyin adı. Moli depremi hiç sevmemişti. Anlaşılan depremi engellemek mümkün değildi. Ancak korunmak için önlemler alınabilirdi. Çocuklar Moli’yi de kucaklarına alarak deprem anında neler yapılması gerektiğini uyguladılar.
Sevimli tren Çufçuf duvara sabitlenmiş
kütüphanenin üzerinden neşeyle onları
izliyordu. Artık o da kendini daha
güvende hissediyordu.
Öğle yemeği molasında çocuklar dışarıya piknik yapmaya çıktılar. Moli’yi de yanlarına aldılar. Çiçekli ağaçların altında neşeyle yemeklerini yerken Moli’nin burnuna sevimli bir kelebek kondu. Güneş parlıyordu. Yeryüzü bugün çok güzeldi.