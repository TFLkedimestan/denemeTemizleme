Sıcak bir yaz günüydü. Oya kırlara çiçek
toplamaya çıkmıştı. Yorulunca bir ağaca yaslandı.
Derken uyuyakaldı. Rüya görmeye başladı.
Rüyasında çok güzel rengârenk bir kelebek gördü.
Kelebeğin kanatlarında yıldızlar parlıyordu.
Kırmızı benekleri vardı. Durmadan dans ediyor ve
şarkı söylüyordu.
Oya, kelebeğin dansını hayranlıkla seyretti ve
şarkılarını dinledi.
Uyandığında kırmızı benekli kelebek gitmişti.
Oya, doğru eve gitti.
- Anne, kırmızı benekli kelebek nerde? diye
sordu.
Annesi:
- Ne kelebeği? dedi.
Oya :
- Kırmızı benekli güzel kelebek, dedi. O dans
edip bana şarkılar söyledi.
Oya’nın annesi güldü:
- Herhalde sen rüya gördün. Kırmızı benekli
kelebek yalnız rüya kelebeğidir.
Oya, onun kanatlarında parlayan yıldızları
hatırladı ve:
- O kelebek gerçek olmalı, dedi. Onu bulmaya
gideceğim.
Oya, önce arkadaşlarına sordu.
- Kırmızı benekli kelebeği gördünüz mü?
Arkadaşları:
- Hayır, dediler. Öyle bir kelebek olamaz.
Fakat Oya, kırmızı benekli kelebeği aramaya
devam etti. Gide gide kartalın yuvasına vardı.
Kartal tek başına duruyordu.
Oya, bütün gün güzel kelebeği aradı durdu.
Fakat ona bir türlü rastlamadı. Sonunda eve
döndü. Çok yorulmuştu. Hemen uyudu. Rüyasında
kırmızı benekli kelebeği yeniden gördü. Kelebek
yine durmadan dans ediyor, şarkı söylüyordu.
Oya, kelebeğe sordu:
- Hep seni aradım. Neredeydin? dedi.
Kelebek cevap vermedi. Dans etmeye devam
etti.
Sabahleyin Oya, olanları babasına anlattı:
- Bu kelebeğin gerçek olduğuna inanıyorum,
dedi.
Babası ona:
- Bir rüya görmüş olacaksın. Çünkü kırmızı
benekli kelebek olmaz, dedi.
Oya diretti:
- Yine de arayıp bulacağım.
Oya bütün gün yine kırmızı benekli kelebeği
aradı. Ama bulamadı. Eve döndüğünde gece
olmuştu. Gökyüzünde yıldızlar parlıyordu.
Oya,güzel kelebeğin kanatlarındaki yıldızları düşündü.
- Uyursam yine güzel kelebeği görebilirim, dedi.
Fakat o gece rüyasında güzel kelebeği görmedi. Dere kenarını ve yüzen ördekleri gördü.
Ertesi gün Oya, dere kenarına yürüdü. Yüzen yeşil ördeklere baktı. Birden ördeklerin başında dans eden kırmızı benekli kelebeği gördü. Kelebek şarkı söylüyordu. Oya sevinçle bağırdı:
- Senin gerçek bir kelebek olduğunu biliyordum! Benimle dost ol; birlikte oynayalım, dedi.
Kelebek, Oya’nın avucuna kondu. Oya onu eve götürüp annesine, sonra arkadaşlarına gösterdi.
Bir gün arkadaşı Afacan, kelebeği avucuna aldı. Ona şarkı söyletti. Sonra birlikte dans ettiler.
Oya, Afacan’a çok kızdı:
- Seninle oynamasına izin veremem. Çünkü o benim kelebeğim, dedi.
Afacan:
- Ne olur biraz benimle kalsın! diye rica etti.
Fakat Oya:
- Hayır, imkânsız! diyerek kelebeği alıp gitti.
Oya, dere boyunca yürüdü. Çok yorulunca kartalın yuvasına oturdu. Kartal yoktu. Oya, kelebeğe:
- Haydi, güzel kelebeğim. Şimdi benim için dans edip şarkı söyle, dedi.
Dedi ama kelebek yerinden bile kımıldamadı. Bütün gün çalının üstüne kondu durdu.
Oya, kelebeği orada bırakıp eve koştu. Olanları annesine anlattı.
Annesi ona:
- Arkadaşlarınla oynamasına izin vermeliydin. Onun için kelebek sana küsmüştür, dedi.
Sonra devam etti:
- Sen kötü bir kızsın. Sevdiğin bir şeyi arkadaşlarınla paylaşmalısın.
Oya, annesine hak verdi:
- Peki anneciğim. Bundan sonra iyi bir kız olacağım, dedi.
Doğru, kartalın yuvasına koştu. Ama kelebek orada yoktu. Kartal onu yemiş olmalıydı.
Oya çok üzüldü. Yaptığı kötülükten de çok utandı. Kendi kendine iyi bir kız olmaya karar verdi.
Birkaç gün sonra Oya, kırlara çiçek toplamaya çıktı. Sonra da bir ağacın altında uyuyakaldı. Rüyasında kırmızı benekli kelebeğini gördü. Çok sevindi.
- Geldiğin için teşekkür ederim. Git, arkadaşlarımla da oyna. Onlara dans edip şarkı söyle, dedi.
Kırmızı benekli kelebek, Oya’nın dediklerini aynen yaptı.