Evvel zaman içinde, ülkenin birinde, altından
yapılmış oyuncaklarla oynayan bir prenses
varmış. En sevdiği oyuncağı da altıntopuymuş.
Havanın sıcak olduğu günlerde, ormandaki
ırmağın yanında oturarak topuyla oynarmış. Fakat
bir gün, çok sevdiği altıntop parmaklarının
arasından kaymış ve çok derin olan ırmağın içine
düşmüş.
- Olamaz! Artık onu asla bulamayacağım, diye
ağlamaya başlamış prenses. Aniden, aşağıdan bir
ses ona seslenmiş:
- Neyin var güzel prenses? Neden ağlıyorsun?
Prenses etrafına bakınmış ama kimseyi
görememiş.
- Aşağıya bak, demiş ses. Prenses aşağı
baktığında, kafası sudan çıkan yeşil bir kurbağa
görmüş.
- Ağlıyorum çünkü altıntopum suya düştü,
demiş.
- Topunu sana geri getirebilirim ama bunun
karşılığında ödülüm ne olacak? Eğer benim en iyi
arkadaşım olacağına, senin evinde birlikte yemek
yiyeceğimize ve uyuyacağımıza söz verirsen,
topunu sana getiririm, demiş kurbağa. “Tamam”
diye söz vermiş prenses. Fakat içten içe
kurbağanın saçmaladığını düşünüyormuş.
Kurbağa ırmağın derin sularına dalmış ve kısa
bir süre sonra ağzında altıntopla geri dönmüş.
Kurbağa topu prensesin ayaklarının dibine
bırakır bırakmaz, prenses topunu aldığı gibi bir
teşekkür bile etmeden koşarak oradan
uzaklaşmış.
- Bekle! Ben o kadar hızlı koşamam! diye
bağırmış kurbağa. Fakat prenses kurbağayla hiç
ilgilenmemiş bile.
Ertesi gün, prenses ailesiyle birlikte akşam
yemeği yerken, dışarıdan gelen garip bir ses
duymuş. Bir ses; “Prenses, kapıyı açın!” diye
bağırmış. Sesin sahibini merak eden prenses,
koşarak kapıyı açmış, fakat bir de ne görsün?
Karşısında yeşil kurbağa durmuyor mu? Hemen
kapıyı kapatmış. Kral, bir terslik olduğunu
anlamış. Kızına kimin geldiğini sormuş.
- Çirkin bir kurbağa, diye cevap vermiş prenses.
- Bir kurbağa senden ne isteyebilir ki? diye
sormuş kral. Prenses bir gün önce olanları
babasına anlatırken, kapı tekrar çalmış. “İzin ver
içeri gireyim” demiş kurbağa kapının arkasından.
“Dün ırmakta verdiğin sözü unuttun mu
yoksa?” “Eğer bir söz verdiysen, onu tutmalısın
kızım” demiş kral. “Kurbağayı içeri al.”
Prenses suratını asarak gidip kapıyı açmış ve
kurbağayı içeri almış. Kurbağa prensesle birlikte
yemek masasına kadar gelmiş.
- Beni kaldır da yanına oturayım, demiş.
- Olmaz! demiş prenses, fakat babasının
kendisine bakışını görünce kurbağanın istediğini
yapmaya karar vermiş. Sandalyesi yeterince
yüksek olmadığı için kendisini masaya koymasını
istemiş. Sonra da:
- Tabağını bana yaklaştır da ben de yemek
yiyebileyim” demiş prensese. Prenses tabağını
kurbağaya yaklaştırmış fakat onunla aynı tabakta
yemek yemekten hiç hoşlanmamış. Yemekten
sonra kurbağa:
- Beni odana taşı da uyuyayım, çok yoruldum,
demiş. Çirkin bir kurbağayla odasını paylaşacağını
düşünmek prensesi o kadar üzmüş ki, tekrar
ağlamaya başlamış. Fakat kral:
- Sözünü tutmalısın. İhtiyacın varken sana
yardım eden birine arkanı dönmek doğru değildir!
demiş. Prenses, babasının sözünü dinleyerek
kurbağayı dikkatlice kaldırmış ve odasına
götürmüş. Odasında, kendi yatağından en uzak
köşeye bırakmış kurbağayı. Fakat az sonra hemen
yatağının altından kurbağanın sesini duymuş.
- Ben de çok yorgunum. Beni yatağına al yoksa
babana söylerim!
Böylece prenses, onu yatağına yatırmış ve
başını da yumuşacık yastığa koymasına yardım
etmiş. Tam kendi de yatağa yatmaya
hazırlanırken, kurbağanın hıçkırarak ağladığını
duymuş.
- Sorun nedir küçük kurbağa? diye sormuş
prenses. Kurbağa:
- Benim tek istediğim bir arkadaştı fakat belli ki
sen beni hiç sevmedin. Ben en iyisi ırmağa geri
döneyim, demiş.
Bunu duyan prenses çok üzülmüş. Kurbağanın
yanına oturmuş. “Ben senin arkadaşın olurum”
demiş prenses ve bu defa içtenlikle söylüyormuş.
Sonra da kurbağanın küçük yeşil yanağını öperek;
“İyi geceler” demiş. O an bir de ne görsün? Tam
bu sırada kurbağa yakışıklı genç bir prense
dönüşmüş! Prenses çok şaşırmış.
Zaman geçmiş ve bir süre sonra prens ve prenses
çok iyi arkadaş olmuşlar. Birkaç yıl sonra da evlenip
sonsuza kadar mutlu yaşamışlar.