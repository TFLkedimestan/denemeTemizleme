Bir zamanlar güzeller güzeli bir kız varmış.
Annesi ölünce babası yeniden evlenmiş. Üvey
annesi de ilk evliliğinden olan iki kızıyla birlikte
gelip eve yerleşmiş. Bu iki kız, yeni kız
kardeşlerinden hiç hoşlanmamışlar. Odasında ne
var ne yoksa tavan arasına fırlatıp atmışlar. Ona bir
kardeş gibi davranmak şöyle dursun, bütün ev
işlerini üzerine yıkmışlar.
Ev işleri bittikten sonra bile kızın, onlarla
oturmasına izin verilmiyormuş. Akşamları,
mutfakta, sönmekte olan ocağın önünde
duruyormuş tek başına, ellerini küllere doğru
tutup ısınmaya çalışarak. Bu yüzden üvey kız
kardeşleri ona "Külkedisi" adını takmışlar.
Bir gün iki kız kardeşe sarayda verilecek bir
balo için davetiye gelmiş. İkisi de heyecandan
deliye dönmüşler. Herkes prensin evlenmek
istediğini biliyormuş. ‘Bakarsın ikimizden birini
seçer, belli mi olur?’ diye düşünmüşler. İki kız
kardeş de kendilerini mümkün olduğunca
güzelleştirmek için hemen kolları sıvamışlar.
Fakat bu biraz zormuş, çünkü Külkedisi’nin aksine
bayağı çirkinmiş her ikisi de.
Balo akşamı, üvey kardeşleri gittikten sonra
külkedisi mutfakta oturmuş ve için için ağlamaya
başlamış.
"Neyin var, neden ağlıyorsun Külkedisi?" diye
sormuş bir kadın sesi.
"Ben de baloya gitmek istiyordum,"
demiş hıçkırarak Külkedisi.
"Gideceksin öyleyse," demiş ses. Külkedisi
duyduğu sese doğru dönüp bakmış,
şaşkınlıktan donakalmış. Güzel bir kadın
duruyormuş yanı başında.
"Ben senin peri annenim," demiş kadın. "Şimdi
kaybedecek zamanımız yok! Bana bir balkabağı
getir hemen!"
Külkedisi bir balkabağı getirmiş. Peri annesi
sihirli değneğiyle dokununca, balkabağı
birdenbire altından bir fayton oluvermiş.
"Şimdi de altı fare..." Külkedisi altı fare bulup
getirmiş, peri annesi onları hemen ata
dönüştürmüş.
"Bir sıçan..." Onu da arabacı yapmış.
"Ve altı kertenkele..." Onları da faytonun
arkasında koşacak altı uşağa çevirivermiş.
Nihayet Külkedisi’ne gelmiş sıra. Peri
değneğiyle bir dokununca Külkedisi’nin yırtık,
pırtık giysileri nefesleri kesecek harika bir
elbiseye dönmüşmüş. Ayaklarında bir çift camdan
ayakkabı pırıl pırıl parlıyormuş.
Bir şey var yalnız," demiş Peri. "Gece yarısına
kadar eve dönmelisin. Saat on ikide elbisen tekrar
eski giysilerine, faytonun balkabağına, atların
fareye dönüşecek. Prensin bunu görmesini
istemezsin herhalde? Şimdi git, dilediğince eğlen."
O gece Külkedisi balonun yıldızı olmuş.
Baloya katılan hanımlar -özellikle de iki üvey kız
kardeşi-onun elbisesini çok beğenmişler ve
terzisinin adını öğrenmek için ona yalvarmışlar.
Beyefendilerin hepsi onunla dans etmek için
birbirleriyle yarışmışlar. Prens ise görür görmez
ona âşık olmuş! Ve o andan sonra hiç kimseye bu
kızla dans etmek için izin verilmemiş.
Saatler saatleri, dakikalar dakikaları kovalamış
ve Külkedisi saat tam on ikiyi vuracağı sırada
evde olması gerektiğini hatırlamış. "Gitme!" diye
seslenmiş prens arkasından, ama Külkedisi bir an
bile durmadan koşup oradan uzaklaşmış. Sokağa
çıktığında elbisesi tekrar eski elbiselerine
dönüşmüş.
Geriye kala kala camdan ayakkabıların bir teki
kalmış. Diğer tekini nerede kaybettiğini
bilmiyormuş. O gece Külkedisi uyuyana kadar
ağlamış. Hayatının bir daha asla o geceki kadar
harika olamayacağını düşünüyormuş. Ama bu
doğru değilmiş. Ayakkabının diğer tekini sarayın
merdivenlerinde bulmuşlar.
Ertesi sabah prens ev ev dolaşıp ayakkabıyı
tek tek bütün genç kızlara denetmiş. "Bu
ayakkabının dün gece karşılaştığım güzel sahibini
bulamazsam yaşayamam," demiş.
Derken Külkedisi’nin evine gelmiş. Üvey
kardeşleri ayakkabıyı denemişler. Olmamış.
Ayaklarına girmemiş bile. Prens çok üzgünmüş,
çünkü uğramadığı sadece birkaç ev kalmış. Tam
oradan ayrılacakken evin hizmetçisi dikkatini
çekmiş.
"Hanımefendi," demiş Prens, Külkedisi’ne, "Bir
de siz deneseniz?"
"O mu deneyecek? Ne münasebet!" diye
haykırmış üvey kardeşler.
Fakat Prens ısrar etmiş. Külkedisi’nin ne kadar
güzel bir kız olduğu gözünden kaçmamış.
Tabii ayakkabı Külkedisi’nin ayağına kalıp gibi
oturmuş. Prens diz çöküp Külkedisi’ne evlenme
teklif ederken iki üvey kardeşe de öfke ve
kıskançlıkla olanları seyretmek kalmış.
Külkedisi prensin teklifini tabii ki kabul etmiş.
Ve harika bir düğünle evlenip mutlu bir hayat
yaşamışlar.